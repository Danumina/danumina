අධිරාජ්‍යයන්ගේ සොහොන්බිම - ඇෆ්ගනිස්ථානය - දෙවන කොටස 

ආර්ථිකය 

නොනවතින යුධමය තත්ව හා දේශපාලනික අස්ථාවරභාවය නිසා ඇෆ්ඝනිස්තානය තවමත් ඌන සංවර්ධිත රටකි. වාර්ෂිකව ඩොලර් බිලියන 7ක පමණ භාණ්ඩ පිටරටින් ආනයනය කළද, පිටරටට අපනයනය කරන්නේ ඩොලර් බිලියන 1 කටත් අඩු භාණ්ඩ ප්‍රමාණයකි. ඒ අතර ධාන්‍ය වර්ග හා පළතුරු වර්ග ප්‍රධාන වේ. 

රටේ මුල්‍ය ඒකකය, ඇෆ්ඝානි (AFN) වන අතර, එහි විනිමය අනුපාතය ඇමෙරිකානු ඩොලරයට සාපේක්ෂව ඇෆ්ඝානි 88 කි. 

කෘෂිකර්මය 

කෘෂිකාර්මික නිෂ්පාදන ඇෆ්ගනිස්ථාන ආර්ථිකයේ කොඳු නාරටිය වන අතර 2018 වන විට රටේ ශ්‍රම බලකායෙන් 40% ක් පමණ කෘෂිකාර්මික කටයුතු වල යෙදෙයි. 
දෙළුම්, මිදි, ඇප්රිකට්, කොමඩු සහ තවත් නැවුම් සහ වියළි පලතුරු නිෂ්පාදනය කිරීම සඳහා ඇෆ්ගනිස්ථානය ලොව පුරා ප්‍රසිද්ධය. එමෙන්ම ඇෆ්ගනිස්ථානය, ලොව විශාලතම ඔපියම් නිෂ්පාදකයා හා කංසා නිෂ්පාදකයා ලෙසද කුප්‍රකටය. 
ලොව මිල අධිකම කුළුබඩුව ලෙස ජනප්‍රිය ඇෆ්ඝනිස්තාන කුංකුම (Saffron), 
ලොව හොඳම කුංකුම ලෙස සැලකේ. වාර්ෂික කුංකුම නිෂ්පාදනය කිලෝ 20,000ක් පමණ වන අතර එක කිලෝවක් දේශීයව ඩොලර් 1000ක්(ශ්‍රීලංකාවේ මුදලින් ලක්ෂ 2කටත් වඩා) පමණ වේ. 

කැණීම් කර්මාන්තය 

රටේ ස්වභාවික සම්පත් ලෙස  ගල් අඟුරු, තඹ, යපස්, ලිතියම්, යුරේනියම්, දුර්ලභ පෘථිවි මූලද්‍රව්‍ය, ක්‍රෝමයිට්, රන්, සින්ක්, ටැල්ක්, බැරයිට්, සල්ෆර්, ඊයම්, කිරිගරුඬ, වටිනා පාෂාණ විශේෂ, ස්වාභාවික වායු සහ ඛනිජ තෙල් පවතී. 

බලශක්තිය 

ලෝක බැංකු දත්ත වලට අනුව මෙම රටේ ජනතාවගෙන් 98.7% පමණ විදුලිය පරිභෝජනය කරති. රටට අවශ්‍ය බලශක්තියෙන් වැඩි ප්‍රමාණයක් අසල්වැසි ඉරානය, 
අනෙකුත් මධ්‍යම ආසියානු රටවලින් සම්ප්‍රේෂණ මාර්ග හරහා ලබාගන්නා අතර රට තුල ඇති කඳු පංතිවලින් ඇද හැලෙන දිය ඇළි මඟින් ජාල විදුලිය උත්පාදනයද සිදු කරයි.    

සංචාරක ක්‍ෂේත්‍රය 

රටේ පවතින අනාරක්ෂිත බව හා අස්ථාවර භාවය නිසාම, සංචාරක පැමිණීම ඉතා පහළ මට්ටමක පවතී. 
වසරකට දල වශයෙන් 20000ක් පමණ සංචාරක පිරිසක් පැමිණෙන අතර, ඔවුන් සංචාරයට වඩාත්ම ප්‍රිය කරන්නේ, මනරම් බාමියන් නිම්නයයි.
එහි ඇති ඓතිහාසික නටබුන්, විල්, උද්‍යාන සහ එහි සුන්දරත්වය සංචාරකයින් ආකර්ෂණය කරයි. 

ගස්නි නගරය ඇෆ්ඝනිස්තානයේ ඓතිහාසික ස්ථාන බහුලතම නගරයයි. ගස්නි නගරය හා බාමියන් නගරය එක්ව ගත්විට, ඇෆ්ඝනිස්තානයේ මෙන්ම දකුණු ආසියාවේම සංස්කෘතික අගනුවර ලෙස සැලකේ. 
කබුල්හි පිහිටි ජාතික කෞතුකාගාරය තුළ බෞද්ධ, බැක්ට්‍රියන්, ග්‍රීක මෙන්ම පූර්ව ඉස්ලාමික පුරාවස්තු බොහොමයක් සංරක්ෂිතව පවතී. 

සන්නිවේදනය 

ඇෆ්ගන් ටෙලිකොම් ආයතනය රටේ ප්‍රධානතම විදුලි සංදේශ සේවා සපයන ආයතනයයි. එමෙන්ම ඇෆ්ගන්සැට් නමින් ඔවුන්ගේම චන්ද්‍රිකාවක් මඟින් දුරකථන, අන්තර්ජාල හා රූපවාහිනී සේවා ලබාගනී.

ගමනාගමනය 

රටේ භූ සැලැස්මේ ඇති සංකීර්ණ බව නිසාම රටතුළ ගමනාගමනය තරමක් දුෂ්කරය. අධිවේගී මාර්ග ජාලය රටේ ප්‍රධානම මාර්ග පද්ධතිය වේ. එය මුදු පාර (Ring Road) නමින් හැඳින්වේ. එමෙන්ම සැතපුම් 80ක් පමණ වන දුම්රිය මාර්ගයක්ද පවතී. 
වරක් ලොව උසම උමං මාර්ගය ලෙස පැවති සැලන්ග් උමඟ, රටේ උතුර හා දකුණ යා කරන ප්‍රධානතම මාර්ගයයි.

ඒරියානා ඇෆ්ගන් එයාර්ලයින්ස්, රටේ ප්‍රධානතම ගුවන් ගමන් සේවා සපයන්නායි. ප්‍රධාන ගුවන් තොටුපළ 4ක් පවතින අතර, හමීඩ් කර්සායි ජාත්‍යන්තර ගුවන් තොටුපළ, කන්දහාර් ජාත්‍යන්තර ගුවන් තොටුපළ, හේරත් ජාත්‍යන්තර ගුවන් තොටුපළ, මසාර් ඒ ෂරීෆ් ජාත්‍යන්තර ගුවන් තොටුපළ ඒවා වේ. ඊට අමතරව දේශීය ගුවන් තොටුපළවල් 39ක් ඇත. 

ටැක්සි රථ සේවාව ප්‍රචලිත අතර, මෝටර් රථ සහ ත්‍රී රෝද රථ වැඩි වශයෙන් යොදාගැනේ. පාපැදිය වඩාත් ප්‍රචලිත අතර, ගැමියන් භාණ්ඩ ප්‍රවාහනයට බූරුවන්, කොටළුවන්, ඔටුවන් හා අශ්වයින් වැඩි වශයෙන් යොදා ගනිති.

අධ්‍යාපනය 

වයස 15ට වැඩි ජනතාවගේ සාක්ෂරතාව 43.02%ක් වන අතර එය දකුණු ආසියාවේ අඩුම සාක්ෂරතාවයි (ශ්‍රී ලංකාවේ 91%කි,  ඉන්දියාව 69%කි). පෙර පාසල්  අධ්‍යාපනයේ සිට 12 ශ්‍රේණිය දක්වා අධ්‍යාපන ලබන ක්‍රමයක් රටතුල පවතී. 
එමෙන්ම උසස් අධ්‍යාපන ආයතන, විශ්ව විද්‍යාලද පවතී. රටේ ප්‍රධානතම විශ්ව විද්‍යාල වන්නේ, ඇමෙරිකානු විශ්ව විද්‍යාලය හා කාබුල් විශ්ව විද්‍යාලයයි. 

සෞඛ්‍ය 

මානව සංවර්ධිත දර්ශකයට අනුව රටවල් 189ක් අතරින් ඇෆ්ඝනිස්ථානය,169 වන ස්ථානයේ පසුවේ. වැසියන්ගේ ආයු අපේක්ෂාව අවුරුදු 60කි.  දශක කිහිපයක් පුර පැවති යුධ තත්ත්ව හේතුවෙන් රටේ ආබාධිත ප්‍රජාව 80,000 ඉක්මවයි. 

සංස්කෘතිය 

ඇෆ්ගන් ජනතාව දැඩි ආගමික භක්තිකයන් වේ. ඔවුන් බොහොමයක් පෂ්තුන් වරුන් වන අතර, තවත් කොටසක් නෝමැඩ් හා පර්සියන් ජනතාව වේ. ගම්බද නිවාස බොහොමයක් මැටි ගඩොලින් හා ගල් වලින් නිමවූ ඒවා යි. 
සෑම ගමකටම ප්‍රධානියෙකු(මලික්), වාරි ජලය බෙදාහරින්නෙකු(මිරාබ්), ආගමික ගුරුවරයෙකු(මුල්ලාහ්) වශයෙන් සිටී. ඇෆ්ගන් විවාහයකදී මනාලයා විසින් මනාලියගේ පාර්ශ්වයට තෑගි මිල මුදල් ලබාදේ. නීතිමය විවාහ වයස අවුරුදු 16 වේ. 

කලාල විවීම, පුරාණයේ සිටම එන ශිල්පයකි. ඇෆ්ඝන් කලාල වලට ලොව පුරා ඉහළ ඉල්ලුමක් පවතී. වසර දහස් ගණනක් තිස්සේ, නෝමැඩ් වරුන් හා ආදී ඇෆ්ඝන් වරුන් කාර්පට් විවීම අතින් සිදු කර ඇත. 
බොහෝ දුරට මෙය කාන්තාවන් විසින් සිදුකරන්නක් වන අතර පළාතෙන් පළාතට වියන මෙම කාර්පට් වල එම පළාතට ආවේණික විවිධ වෙනස්කම් පවතී.  

සංගීතය හා කලාව

ඇෆ්ඝනිස්ථාන සම්භාව්‍ය සංගීතය, ඉන්දියානු සම්භාව්‍ය සංගීතය සමඟ ඓතිහාසිකවශයෙන් සමානකම් දක්වයි. 
ඉන්දීය සංගීතයේ එන රාග, ගසල් සංගීතය, තබ්ලාව, සිතාරය, හාර්මෝනියම්, සමඟින් දේශීය සංගීත උපකරණ ලෙස සර්බගාලි, ඩයරේ, තන්බුර් සහ ජාතික සංගීත මෙවලම ලෙස රුබාබය කැපී පෙනේ. පෂ්තූන් නර්තනය, ඇෆ්ඝන් අනන්‍යතාවයයි.    

ආහාර රටාව 

ජනයාගේ ආහාර රටාව ඔවුන්ගේ ප්‍රධාන වැවිළි බෝග වන තිරිඟු, බඩ ඉරිඟු, බාර්ලි, සහල් මත රඳා පවතී. 
එමෙන්ම දේශීය පළතුරු හා එළවළු මෙන්ම කිරි ආහාර නිෂ්පාදන ලෙස කිරි, යෝගට් සහ කිරි මේදය වැඩි වශයෙන් පරිභෝජනය කරයි. තේ ඔවුන්ගේ ජනප්‍රියම පානයයි. ඇෆ්ඝන් පාලෝ සහ නාන් රොටි ප්‍රධානතම ආහාරයන්ය. 

1919 අගෝස්තු 19 දින, අමනුල්ලා ඛාන් රජු යටතේ, ඇන්ග්ලෝ - ඇෆ්ඝන් ගිවිසුම මඟින් පූර්ණ නිදහස ලැබූ ඇෆ්ඝනිස්ථානය සෑම වසරකම අගෝස්තු 19 දින ජාතික නිදහස් දිනය සමරනු ලබයි.
ඇෆ්ඝනිස්ථානයේ ජාතික ක්‍රීඩාව, බුස්කාශි නමින් හඳුන්වන පෝලෝ ක්‍රීඩාවට සමාන, අශ්වයින් මත තරඟ වදින අතිශය ත්‍රාසජනක ක්‍රීඩාවකි.

#1 යුනෙස්කෝ ලෝක උරුමයක්වූ ජෑම්හි මිනරත් කුළුණ 
#2     
#3 ඒරියානා ඇෆ්ගන් එයාර්ලයින්ස් - එයාර්බස් A310
#4 සම්ප්‍රදායික ඇෆ්ඝන් ඇඳුමෙන් සැරසුණු පාසල් ළමුන්
#5 නෝමැඩික් කොචි කාන්තාවක් 
#6 නන්ගර්හාර් පළාතේ නෝමැඩ් ජනතාව වෙසෙන නිවසක් 
#7 සම්ප්‍රදායික ඇඳුමින් සැරසුණු මනාල යුවලක්   
#8 ඇෆ්ඝන් රුබාබය, එම රටේ ජාතික සංගීත භාණ්ඩයයි.
#9 ඇෆ්ඝන් පාලෝ දීසිය, ඔවුන්ගේ කෑම මේසයේ ප්‍රධානතම අංගයකි.
#10 නාන් රොටි, ඔවුන් අතර අතිශය ප්‍රචලිතය.  
#11 කබුල්හි එළිමහන් රඟහලක නාට්‍යක් නරඹන පිරිස 
#12 ඇෆ්ඝන් දෙළුම් වලට ලොව පුරා විශාල ඉල්ලුමක් පවතී.
#13 ලොව මිල අධිකම කුළුබඩුව ලෙස ජනප්‍රිය ඇෆ්ඝනිස්තාන කුංකුම (Saffron)
#14 කුංකුම නෙළන කාන්තාවන් පිරිසක් 
#15 කඳුකර පෙදෙසේ මැටි ගඩොලින් නිමවූ නිවාස 
#16 ඇෆ්ඝනිස්ථාන කලාල, ඔවුන්ගේ ප්‍රධාන අපනයන නිෂ්පාදනයකි.
#17 බන්ඩේ අමීර් ජාතික උද්‍යානය 
#18 ඇෆ්ඝනිස්ථානයේ ජාතික ක්‍රීඩාව, බුස්කාශි
#19 කාබුල්හි එළිමහන් රංග භූමියක නාට්‍යක් රඟදක්වමින් 
#20 බාමියන් බුද්ධ ප්‍රතිමා - තලේබාන් ත්‍රස්තවාදීන් විසින් විනාශ කිරීමෙන් පසු 
#21 පතල් වලින් ලබාගන්නා ලපිස් ලසුලි පාෂාණ
#22 පශ්තුන් නර්තනයක් 
#23 ඇෆ්ඝනිස්ථාන දේශ සීමාවන් 
