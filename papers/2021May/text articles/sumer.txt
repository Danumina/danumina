* උරුක්හි අනු සිගරත් ක්‍රි.පූ 4000 දී පමණ ඉදි කරන ලද බවත් ඒ මත ඉදිවුණු සුදු පන්සල ඊට වසර 500කට පමණ පසුව ඉදිවුණු බවටත් පුරාවිද්‍යාත්මක සාක්ෂි දරයි. ක්‍රි.පූ 2600දී පමණ ඉදිවුණු මුල්ම පිරමීඩවලට මුලාරම්භය වුයේ අනු සිගරත් යයි සැලකේ.


සුමේරියානු ශිෂ්ටාචාරය

දකුණු මෙසපොතේමියාවේ, වත්මන් ඉරාකයේ දකුණු කොටසේ ක්‍රි.පු. 4500 - 1900 අතර කාලයේ ඇතිවූ සුමේරියානු ශිෂ්ටාචාරය, පුරාණ ඊජිප්තුව, නොර්ටේ චිකෝ, මිනෝවන් ශිෂ්ටාචාරය සහ ඉන්දු නිම්න ශිෂ්ටාචාරය සමඟ ඇතිවූ ලෝකයේ පළමු ශිෂ්ටාචාරයන්ගෙන් එකකි. ටයිග්‍රීස් සහ යුප්‍රටීස් නිම්න දිගේ ජීවත් වූ සුමේරියානු ගොවීන් ධාන්‍ය හා වෙනත් භෝග බහුල ලෙස වගා කළ අතර ඒවායේ අතිරික්තය හේතුවෙන් නාගරික ජනාවාස ඇති විය. උරුක් හා ජෙම්දෙට් නසර් පැරණි සුමේරියානු නගර ලෙස බිහි විය.

සුමේරියානුවන්ගේ මූලාරම්භය

සුමේරියානු වැසියන් තමන්ව හැඳින්වූයේ "කළු හිස සහිත මිනිසුන්" ලෙසය. ඉතිහාසඥයින් පෙන්වාදෙන ආකාරයට ක්‍රි.පූ 5500 සහ 4000 අතර කාලයේ සුමේරියානු භාෂාව කතා කළ බටහිර ආසියානුවන් මුලින්ම ජනාවාස ඇතිකරගත් බව සැලකේ.

ක්‍රි.පූ. 4 වන සහස්‍රයේ අගභාගයේදී, සුමේරියානු වැසියන් තම ගොඩබිම ස්වාධීන නගර-ප්‍රාන්තවලට බෙදා ඇති අතර ඒවා ඇළ මාර්ග සහ මායිම් ගල් වලින් වෙන් කෙරිණි. සෑම නගරයක්ම දෙවියෙකු හෝ දේවතාවියක් වෙනුවෙන් කැප කරන ලද දේවමාළිගාවක් වටා කේන්ද්‍රගතවූ අතර එය පාලනය කරනු ලැබුවේ එන්සි නමින් හැඳින්වූ පූජක ආණ්ඩුකාරවරයකු හෝ නගරයේ ආගමික වත්පිළිවෙත් සමඟ සමීපව බැඳී සිටි රජෙකු විසිනි.

ඉතිහාසය

සුමේරියානු ප්‍රාන්ත නගරවල බලය ඇති වුයේ ප්‍රාග් ඓතිහාසික උබයිඩ් සහ උරුක් යුගයන් වලදීය. ලිඛිත ඉතිහාසය ක්‍රි.පූ. 27 වන සියවස හා ඊට පෙර දක්වා දිවගියත්, ක්‍රි.පූ. 23 වන සියවසින් පසුව එනම් සුමේරියානු  තුන්වන රාජවංශයේදී පැහැදිලි අක්ෂර සමූහයක් ඇතිවන තුරු එම සාක්ෂි පැහැදිලි නැත. 
ගුටියන් යුගයෙන් පසුව, එනම් ක්‍රි.පූ 21 වන සියවසේ කෙටි සුමේරියානු පුනරුද සමයක් පැවතුණි. ක්‍රි.පූ. 17 වන සියවසේදී මෙසපොතේමියාව, බැබිලෝනීය පාලනය යටතේ එක්සත් වන තුරු අමෝරයිට්වරුන්ගේ "ඉසින් රාජවංශය" පැවතිණි. අවසානයේදී සුමේරියානුවන් අක්කාඩියානු (ඇසිරෝ-බබිලෝනීය) ජනගහනයට අන්තර්ග්‍රහණය විය.

උබයිඩ් යුගය : ක්‍රි.පූ 65 සිට 41 වන සියවස දක්වා
උරුක් යුගය : ක්‍රි.පූ 41 සිට 29 වන සියවස දක්වා
මුල්ම රජවරුන්ගේ යුගය : ක්‍රි.පූ 29 සිට 23 වන සියවස දක්වා
අක්කඩියානු අධිරාජ්‍යය : ක්‍රි.පූ 23 සිට 22 වන සියවස දක්වා
ගුටියන් යුගය : ක්‍රි.පූ 22 සිට 20 වන සියවස දක්වා
තෙවන උර් යුගය : ක්‍රි.පූ 20 සිට 19 වන සියවස දක්වා

මෙසපොතේමියාව සහ පර්සියානු ගල්ෆ් කලාපය පුරා හමුවුණු ඉතා උසස් තත්ත්වයේ පින්තාරු කරන ලද මැටි බඳුන් උබයිඩ් යුගයේ නිර්මාණයන්ය. මෙම කාලය තුළ දකුණු මෙසපොතේමියාවේ පළමු ජනාවාස එරිඩූ හි පිහිටුවා ඇත.

උරුක් යුගයේදී දක්නට ලැබෙන සුවිශේෂී වෙනස්කම වන්නේ මැටි බඳුන් වලයි. උබයිඩ් යුගයේ දක්නට ලැබෙන නිවාස ආශ්‍රිතව නිර්මාණය වුනු පින්තාරු කරන ලද මැටි බඳුන් වෙනුවට කර්මාන්තයේ ප්‍රවීනයින් විසින් යාන්ත්‍රිකව නිපදවූ පින්තාරු කර නැති බඳුන් විශාල ප්‍රමාණයක් මෙම යුගයේදී හමුවෙයි. 

උරුක් යුගය වන විට දකුණු මෙසපොතේමියාවේ ඇළ මාර්ග හා ගංගා ඔස්සේ ප්‍රවාහනය කරන ලද වෙළඳ භාණ්ඩ ප්‍රමාණය විශාල වුනු අතර ආගමික ස්ථාන කේන්ද්‍ර කරගත් මිනිසුන් 10,000 කට අධික ජනගහනයක් සහිත නගර පැවති බව සඳහන්ය. එමෙන්ම පරිපාලන ඒකක පැවති බවත් නගර සංවර්ධනය කිරීමට කඳුකරයෙන් අල්ලා ගන්නා ලද වහලුන් යොදාගත් බවටද ලිඛිත සාක්ෂි සපයයි.

