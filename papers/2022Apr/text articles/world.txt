ලොව පොහොසත්ම රටවල්

රටක වසරක් තුළ නිපදවෙන නිෂ්පාදනයන් වෙනත් රටවලට අපනයනය කරමින් ලබාගන්නා අදායම, එම භාණ්ඩ හා සේවා වල වටිනාකම මත එනම් රටේ දළ දේශීය නිෂ්පාදිතය මත එම රට කොතරම් ධනවත් දැයි නිගමනය කල හැකිය. 
එම මුළු වටිනාකම රටේ ජීවත් වන්නන්ගේ එකතුවෙන් බෙදා වෙන්කළ විට, එනම් රටේ මුළු ජනගහනයට සාපේක්ෂව දළ දේශීය නිෂ්පාදිතයේ අගය මත එම රටේ ජනතාවගේ ජීවන තත්වය මැන බැලීමෙන්, රටක් කොතරම් ධනවත්ද යන නිගමනයට ආ හැකිය.      

මෙලෙසින් ඉහල ධනවත් රාජ්‍යන් ගොඩට එක්වන රටවල ජනතාවගේ මිලදී ගැනීමේ හැකියාවද වැඩිය. එනම් සම්මත භාණ්ඩ ප්‍රමාණයක් සහිත කූඩයක් මිලදී ගැනීමට ඒ ඒ රටවල ජනතාවට ඇති හැකියාව මැන බැලීමෙන් ඔවුන් කොතරම් පහසු ජීවිතයක්‌ ගත කරනවාදැයි නිගමනය කළ හැකිය. 
මෙලෙස විවිධ මිනුම් මගින් ලොව ඉදිරියෙන්ම සිටින වඩාත්ම පොහොසත් රටවල් කිහිපයක් මෙම ලිපියෙන් ඉදිරිපත් කර ඇත.

#ලක්සම්බර්ග් 

ජනගහනය :   629,191 (දල වශයෙන් මිලියන 0.63ක්)
එක පුද්ගල අදායම : ඇමෙරිකානු ඩොලර් 120,962

ඉතා ඉහළ අදායම් ලබන සහ අවම විරැකියා අනුපාතයක් සහිතව ජනතාව ඉතා සුවපහසුවෙන් වෙසෙන අදවනවිට ලොව ධනවත්ම රාජ්‍යය වන්නේ ලක්සම්බර්ග් රාජ්‍යයයි. රටෙහි උද්ධමනය 1.1% කි. 
ලෝක ආර්ථික සංසදයේ (World Economic Forum) කියැවීමට අනුව,  මෙම කුඩා රටේ වැඩි දෙනෙක් අසල්වැසි බටහිර යුරෝපා රටවල රැඳෙමින් ඒවායේ සේවය කරමින් රටට විදේශ විනිමය ගෙන එයි. 
එමෙන්ම සම්පුර්ණයෙන්ම ගොඩබිමින් වටවූ ලක්සම්බර්ග්හි ඉතා උසස් ශ්‍රම වෙළඳපොල, උසස් යටිතල පහසුකම්, සේවා සපයන ස්ථාන නිසා විදේශීය ආයෝජනයන්ගෙන් පොහොසත් වීම මෙම රාජ්‍යය ඉතා ධනවත් වීමට හේතු වී ඇත. 

1970 වනතුරු රටේ ආදායම යකඩ හා වානේ කර්මාන්තය මත පැවතුනත්, අද වනවිට ඉතා උසස්, උගත් ශ්‍රම වෙළඳපොළක් නිර්මාණය කරගනිමින්, ජාත්‍යන්තර මුල්‍ය ආයතන බිහිකරගනිමින් ඉහළ ආදායම් ලබන රටක් බවට පත්වී ඇත.  
එමෙන්ම මෙම රටේ වැසියන්ට භාෂා කිහිපයක් හැසිරවීමේ හැකියාව නිසා, ඔවුන්ගේ ජාත්‍යන්තර සම්බන්ධතා තවත් ශක්තිමත් වී තිබේ. කෘෂිකාර්මික ක්‍ෂේත්‍රය ඉතා කුඩා වුවත් සමෘද්ධිමත් එකකි.

#සිංගප්පූරුව 

ජනගහනය :  5,866,407 (දල වශයෙන් මිලියන 6ක්)
ඒක පුද්ගල ආදායම : ඇමෙරිකානු ඩොලර් 101,936.7ක් 

කිසිඳු ස්වභාවික සම්පතක් නොමැති ඉතා කුඩා බිම් ප්‍රමාණයක් හිමි සිංගප්පුරුව, ඉතා මහන්සිවී වැඩකරන හා නව නිපැයුම්වලට සමත් වැසියන් නිසාම ලොව දෙවැනි ධනවත්ම රාජ්‍යය බවට සිංගප්පූරුව පත්ව තිබේ. 
ජාත්‍යන්තර මුල්‍ය ගණුදෙනු හා සේවා සැපයීමේ කේන්ද්‍රස්ථානයක් වීම එරට ආර්ථිකය සවිමත් වීමට හේතුවී ඇත. 

නිෂ්පාදන, සේවා, ඉංජිනේරු සහ ප්‍රවාහන ක්ෂේත්‍රයේ රැකියා මඟින් පුරවැසියන් ඉහළ වැටුප් ලබන අතර ඉලෙක්ට්‍රොනික, ජෛව තාක්‍ෂනික සහ රසායනික ද්‍රව්‍ය රටේ ප්‍රධාන අපනයනයන් වේ.

ඉහළ මට්ටමේ යටිතල පහසුකම් ඇතිකිරීමෙන් සහ එහි සංචාරක අංශය සැලකිය යුතු ලෙස පුළුල් කිරීමෙන්, සිංගප්පූරුව සෑම වසරකම මිලියන ගණනින්  සංචාරකයින් ආකර්ෂණය කරගනී. 
එමෙන්ම විවෘත වෙළඳපොල, නිදහස් වෙළඳ කලාප සහ ආකර්ශනීය අවම බදු අනුපාත හරහා විදේශ ආයෝජකයින්ට සහ ව්‍යාපාරික සංචාරකයින්ට හිතකර පරිසරයක් රජය විසින් නිර්මාණය කරදී ඇත.

#කටාර් 

ජනගහනය :   2,899,617 (දල වශයෙන් මිලියන 2.9ක්)
එක පුද්ගල අදායම : ඇමෙරිකානු ඩොලර් 93,851.7

මීට වසර පනහකට පෙර ඉතා කුඩා ධීවර කර්මාන්තයක් පමණක් තිබුණු, අඩුම තරමේ පාසලක්වත් නොතිබුණු, 
සෞදි අරාබියේ නැගෙනහිර වෙරළට ඔබ්බෙන් වූ  ඉතා කුඩා අර්ධද්වීපය පසුගිය දශක දෙක තුළ තෙල් අපනයනයේ ලෝක මධ්‍යස්ථානයක් බවට පත්ව ඇත.

කටාරය ප්‍රථම වරට 1997දී ජපානයට සහ ස්පාඤ්ඤයට ස්වභාවික ගෑස් විශාල වශයෙන් අපනයනය කිරීම ආරම්භ කළේය.  2000 වසරේ මුල් භාගය වනවිට තවත් රටවල් ගොන්නක් එයට එකතු විය. 
ඇමෙරිකානු ඩොලර් බිලියන 30ක නිෂ්පාදිතයක් සහිතව, ස්වාභාවික ගැස් නිධි 14ක් අතැතිව ඇරඹුණු කටාරයේ ගෑස් අපනයනය, වසර 15ක් තුළ ඩොලර් බිලියන 200කට වඩා වැඩි දළ දේශීය නිෂ්පාදිතයක් රටට අත්කර දුන්නේය. 
අදවන විට රුසියාව හා ඉරානයටත් වඩා එනම් ඝන අඩි ට්‍රිලියන 900කට වඩා වැඩි ලොව විශාලතම ස්වාභාවික ගෑස් සංචිතවල වපසරියක් හිමි කටාර් රාජ්‍යයේ දළ දේශීය නිෂ්පාදිතයෙන් 60%ක්ම හිමිවන්නේ ගෑස් අපනයනය මඟිනි.

මුලින්ම ඔවුන් 1939 වසරේදී තෙල් සම්පත සහ ඊට වසර 30කට පසුව ස්වාභාවික ගෑස් සංචිත සොයාගත් අතර 1951 වසර වනවිට දිනකට බොරතෙල්  බැරල් 46,500ක් පමණ නිෂ්පාදනය කළේය. 
ඒවනවිට බ්‍රිතාන්‍ය යටත් විජිතයක්ව පැවති නිසා ඉන් ලැබෙන අදායම රටේ නවීකරණ කටයුතු වලට අමතරව රාජකීය පවුලට හා මහා බ්‍රිතාන්‍යයට හිමිවිණි. 
1971 නිදහස ලැබීමෙන් පසු කලීෆා බින් හමාඩ් විසින් ඔහුගේ පියා බලයෙන් පහ කර, සමාජ සුභසාධන වැඩසටහන්, නිවාස, සෞඛ්‍ය, අධ්‍යාපනය සහ විශ්‍රාම වැටුප් සඳහා ආයෝජන වැඩි කරමින් රාජකීය පවුලේ දීමනා කපා හැරියේය. 
එමෙන්ම එම ලැබෙන ආදායමෙන් කොටසක් වෙනත් රටවල ආයෝජනය කළේය. පිටරටවල බැංකු, ලෝකප්‍රසිද්ධ සමාගම්, උදාහරණ ලෙස ලන්ඩන් වල ඉඩම් මිලදී ගැනීම් වැනි ඉතා වටිනා ආයෝජන ඒ අතර විය. 
අද වනවිට කටාරය ලොව තෙවැනි ධනවත්ම රාජ්‍යයයි.

#අයර්ලන්තය 

ජනගහනය :   4,953,494 (දල වශයෙන් මිලියන 5ක්)
එක පුද්ගල අදායම : ඇමෙරිකානු ඩොලර් 87,212

රටේ පවතින අවම බදු අනුපාත නිසාම ඩොලර් බිලියන ගණනින් අදායම් ලබන ලොව ප්‍රධාන පෙළේ ව්‍යාපාර හා සමාගම් තම ව්‍යාපාර අයර්ලන්තය තුළ ස්ථාපිත කරගෙන ඇත. 
එමඟින් රටේ පුරවැසියන්ට ඉහළ වැටුප් සහිත රැකියා නිර්මාණය වෙමින් ඔවුන්ගේ ජීවන තත්වය උසස් වී ඇත. 
එමෙන්ම රටේ ආර්ථික හා සමාජයීය ස්ථායි බව මෙන්ම සංචාරක ක්‍ෂේත්‍රය, කෘෂිකර්මාන්තය හා නිෂ්පාදන මඟින් ලැබෙන ආදායමද අයර්ලන්තය ලොව මුල් පෙළේ ධනවත් රටක් බවට පත් කර ඇත.

රටේ ප්‍රධාන අපනයනයන් අතරට, ලෝහ, පරිගණක, අමතර කොටස් සහ මෘදුකාංග මෙන්ම රෙදිපිළි, ආහාර නිෂ්පාදන ලෙස බියර්ද ඇතුළත් වේ. 
අයර්ලන්තය සේවා සැපයීම හරහා තෘතීයික කර්මාන්ත, එනම් ජාත්‍යන්තර ඇමතුම් මධ්‍යස්ථාන, නීති සේවා, ගිණුම්කරණ සේවා, පාරිභෝගික සේවා, කොටස් තැරැව්කරණය සහ ආහාර සැපයීම වැනි සේවා කර්මාන්ත හරහාද විශාල අදායමක් ලබයි.

#ස්විට්සර්ලන්තය 

ජනගහනය :   8,675,923 (දල වශයෙන් මිලියන 8.7ක්)
එක පුද්ගල අදායම : ඇමෙරිකානු ඩොලර් 70,276.6

පෘථිවියේ සිටින ප්‍රීතිමත්ම සහ සෞඛ්‍ය සම්පන්නම ජාතියක් වෙසෙන රටක් ලෙස සැලකෙන ස්විට්සර්ලන්තය ජර්මානු, ප්‍රංශ සහ ඉතාලි භාෂාව කතා කරන පුරවැසියන්ගේ නිවහනක් වී ඇත. 
ඉතා සාමකාමීව වසර 800 කට වැඩි කාලයක් ඔවුන් එකට ජීවත් වේ. 
රටේ ඉහළ ජීවන වියදම, මිල අධික නිෂ්පාදන සහ සේවා මෙන්ම අනෙකුත් මුදල්වලට සාපෙක්ෂව ඉහළ පරිවර්තන අනුපාතයක් සහිත ස්විස් ෆ්‍රෑන්ක් මුල්‍ය ඒකකයට අතිශය ඉහළ වටිනාකමක් තිබියදී පවා, 
ව්‍යාපාර හෝ සංචාරක ව්‍යාපාරය හරහා මේ රට සමඟ සම්බන්ධ වීමට මිනිසුන් විශාල වශයෙන් ගලා එයි. 
ස්ථාවර මුදල් වටිනාකමක් හා ස්ථාවර ආර්ථිකයක් සහිත ස්විට්සර්ලන්තය ඉහළ ලාභ ලැබිය හැකි ව්‍යාපාර ස්ථාපිත කිරීමට ආරක්ෂිත තෝතැන්නක් සොයන ආයෝජකයින් විසින් ඉතා ඉහළින් තබනු ලැබේ. 
ආකර්ශනීය බදු අනුපාත විදෙස් ආයෝජන ගෙන එන අතර ජාත්‍යන්තර සමාගම් ඔවුන්ගේ ව්‍යාපාර ස්විට්සර්ලන්තයට ව්‍යාප්ත කිරීමට නිරතුරුවම උත්සාහ කරයි. 

ඉතා උපක්‍රමශීලි ලෙස, රටේ ස්වභාවික සම්පත් අතිශය ඉහල ඉල්ලුමක් ඇති ගුණාත්මක නිෂ්පාදන බවට පත් කිරීමෙන් වැඩ සාර්ථක රටක් බවට පත්වී ඇත. 
ස්විස් චොක්ලට්, චීස් වර්ග, රන් ආභරණ, ගෘහ අලංකරණ හා ගෘහ භාණ්ඩ,මැණික් හා වටිනා ලෝහ අපනයනයන් වැඩි වශයෙන් විදේශ විනිමය ගෙනඑයි. එය වසරකට ඩොලර් බිලියන 100කට ආසන්නවේ. 
ඖෂධ සහ යන්ත්‍රෝපකරණද ඔවුන්ගේ නිෂ්පාදන අතරට ඇතුළත් වේ. එමෙන්ම ලොව අත් ඔරලෝසු නිෂ්පාදනයෙන් හරි අඩකට හිමිකම් කියන්නේ ස්විට්සර්ලන්තයයි. 

කඳුකරය, එහි නගරවල චමත්කාරය සහ සුඛෝපභෝගී ජීවන රටාව සෑම වසරකම මිලියන ගණනක් සංචාරකයින් ආකර්ෂණය කරවන අතර භාණ්ඩ හා සේවා මිල අධික වුවත් ඉතා දියුණු සංචාරක ක්ෂේත්‍රයක් ඇත. 
ප්‍රාග්ධන බදු නොමැති අතර, රටේ නිෂ්පාදන වලට වෙනත් රටවලට සාපේක්ෂව ඉතා අඩු වැට්(එකතු කල අගය මත බද්ද) බද්දක් එනම් 7.7%ක් පමණක් තිබීමෙන්, 
ස්විට්සර්ලන්ත ජාතිකයින් සතුටින් තම රටේ මිලදී ගැනීම් වලට හා ආර්ථිකයට මුදල් ආයෝජනය කරති. කසළ බැහැර කිරීම හා පානීය ජලය සඳහා ඔවුන් බදු ගෙවති.

 
