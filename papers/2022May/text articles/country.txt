උද්‍යාන නගරය - සිංගප්පූරුව 

සිංගප්පුරුව, සමකයට උතුරින් සැතපුම් 85 (කිලෝමීටර් 137) පමණ දුරින් මැලේ අර්ධද්වීපයේ දකුණු කෙළවරේ පිහිටා ඇති නගර රාජ්‍යයකි. 
එය දියමන්ති හැඩැති සිංගප්පූරු දූපත සහ කුඩා දූපත් 60 කින් පමණ සමන්විත වේ. 
කලක් බ්‍රිතාන්‍ය යටත් විජිතයක්ව පැවති සහ දැන් පොදුරාජ්‍ය මණ්ඩලයේ සාමාජිකයෙකු වන සිංගප්පූරුව 1963 වසරේ දී මැලේසියාව පිහිටුවීමේදී 
ප්‍රථම වරට මැලේසියා ෆෙඩරේෂණය හා සම්බන්ධ වූ නමුත් 1965 අගෝස්තු 9 වන දින ස්වාධීන රාජ්‍යයක් බවට පත් විය.

සිංගප්පූරු භූමිය 

ඉතා කුඩා දිවයිනක් වන සිංගප්පූරුවේ සම්පූර්ණ භූමි ප්‍රමාණය, වර්ග කිලෝමීටර් 728 ක් වන අතර එයට හිමිවන්නේ ලොව කුඩාම රාජ්‍යයන්ගෙන් 20 වන ස්ථානයයි. (ශ්‍රීලංකාවේ මුළු භූමිය වර්ග කිලෝමීටර් 65,610කි). 
දිවයිනෙන් තුනෙන් දෙකකට ආසන්න ප්‍රමාණයක් මුහුදු මට්ටමේ සිට අඩි 50 (මීටර් 15) ට වඩා අඩුය. උසම කඳු මුදුන වන ටිමා කන්ද උස අඩි 531 (මීටර් 162) පමණ වේ. 
පන්ජන්ග් හා මන්ඩයි කඳු මුදුන් සමඟ එය දිවයිනේ මධ්‍යයේ පිහිටා ඇත. 

දේශගුණය 

සිංගප්පූරුව අග්නිදිග ආසියාවේ සමක මෝසම් කලාපයේ පිහිටා ඇති අතර එහි දේශගුණය වසර පුරා ඒකාකාරව පවතී.  
ඒකාකාරව උෂ්ණත්වය සහ නියත වර්ෂාපතනයක් තිබේ. සාමාන්‍ය උෂ්ණත්වය 25 - 27 ° C දක්වා වෙනස් වේ. මෙතෙක් වාර්තා වූ ඉහළම උෂ්ණත්වය වූයේ 97 ° F (36 ° C) පමණ වේ. 
වර්ෂාව මෝසම් මඟින් ලැබේ. තද සුළං සහිත ඊසාන දිග මෝසම මාර්තු - නොවැම්බර් අතර කාලයේ ලැබෙන අතර ඉහලම වර්ෂාපතනය දෙසැම්බර් මාසයේදී ලැබේ. 
අවම වර්ෂාපතනයක් සහ සැහැල්ලු සුළං සහිත නිරිතදිග මෝසම මැයි - සැප්තැම්බර් අතර කාලයේ පවතී. 
   
ශාක හා සත්ත්ව ජීවිතය 

ජල පෝෂක ප්‍රදේශ වට කරමින් සංරක්ෂණය කර ඇති අක්කර දහස් ගණනක සදාහරිත වැසි වනාන්තරයක් සිංගප්පුරුවට හිමිය. මුල්ම වෘක්ෂලතා හෝ සත්ව ජීවීන්ගෙන් ඉතිරිව ඇත්තේ ඉතා සුළු ප්‍රමාණයකි. 
සමහර කඩොලාන වෘක්ෂලතා දිවයිනේ වයඹ දෙසින් ඇති ක්‍රාන්ජි ප්‍රදේශයේ නොනැසී පවතී. දිවයිනේ වෙනත් තැන්වල කොගන් තණකොළ (ප්‍රාදේශීය වශයෙන් ලලාං ලෙස හැඳින්වේ) පඳුරු බහුලව දක්නට ලැබේ. 
  
දේශීය සතුන් වන්නේ දිගු වලිග සහිත මැකාක් (ආසියානු වඳුරු විශේෂයකි), මන්දගාමී ලෝරිස් (විශාල ඇස් ඇති වලිග රහිත නිශාචර ලෙමාර්) සහ කොරපොතු සහිත ඈන්ට් ඊටර්  ය. 

ජනතාව 

සිංගප්පූරු වැසියන්ගෙන් 75% ක්ම චීන සම්භවයක් සහිත අයයි. 13.4%ක් මැලේ ජාතිකයින් වන අතර, ඉන්දියානුවන් 9% ක් එම රටෙහි වෙසෙති.   

භාෂාව 

මැලේ භාෂාව රටේ ප්‍රධාන භාෂාව වන නමුත් බහුල ලෙස භාවිතා වන්නේ ඉංග්‍රීසි භාෂාවයි. චීන මැන්ඩරින් භාෂාව හා දෙමළ භාෂාවද සිංගප්පූරු වැසියන් භාවිතා කරති.

ආගම

රටේ ජනගහනයෙන් තුනෙන් එකක් පමණ බෞද්ධාගමිකයින් වන අතර වැඩි පිරිසක් බුදුදහම, කොන්ෆියුසියස් ධර්මය, තාවෝ දහම මිශ්‍ර ලෙස අදහති. 
එමෙන්ම රටේ කිසිඳු ආගමික ඇදහීමකට සම්බන්ධ නොවන නිරාගමිකයින් 20% ක් පමණ සිටිති. ඉස්ලාම් ධර්මය සහ  ක්‍රිස්තියානි ධර්මය අදහන්නන් ද සැලකිය යුතු පිරිසක් සිටී.


#සිංගප්පූරු වරාය අග්නිදිග ආසියාවේ විශාලතම වරාය වන අතර ලෝකයේ කාර්යබහුලම වරායන්ගෙන් එකකි. 