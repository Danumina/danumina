1. 1946 වසරේ පැවති දකුණු ඇමෙරිකානු පාපන්දු ලෝක කුසලානය දිනු ආර්ජන්ටිනා කණ්ඩායම 
2. සුපර්ගා ගුවන් අනතුරින් මියගිය ඉතාලි පාපන්දු ක්‍රීඩකයින් 
3. රියෝ ද ජැනයිරෝ නුවර මරකානා ක්‍රීඩාංගනයේ පැවති අවසන් මහා තරඟය - 1950 ජූලි 16
4. 1954 වසරේ අවසාන මහා තරඟය සිහිවීමට බර්න් නගරයෙහි ස්ථාපිත ඔරලෝසුව 
5. බර්න්හි අවසන් මහා තරඟයේ, බටහිර ජර්මනිය වෙනුවෙන් ජයග්‍රාහී අවසන් ගෝලය වාර්තා කළ හෙල්මට් රහ්න්  
6. 1958 අවසන් මහා තරඟය ජය ගැනීමෙන් පසුව සංවේදී වූ බ්‍රසීල තරුව පේලේ ( ඒ වනවිට ඔහුගේ වයස අවු 17කි )
7. 1962 වසරේ, ඉතාලිය හා චිලී අතර සන්තියාගෝ ගැටුමේදී, ඉතාලි ක්‍රීඩක ජෝර්ජියෝ ෆෙරිනි චිලී පොලීසිය විසින් පිටියෙන් ඉවත් කරමින්    
8. චිලී රාජ්‍යයේ සන්තියාගෝහි ජාතික ක්‍රීඩාංගනය 
9. 1966 වසරේ සොරාගත් ෆිෆා කුසලානය ආපසු සොයා ගැනීමට උපකාර වූ පික්ල්ස්.   
12. බටහිර ජර්මනි නායක ෆ්‍රාන්ස් බෙකබෝර්,  1974 අළුත්ම ෆිෆා කුසලානය අතැතිව 
13. එංගලන්ත නායක බොබී මූරේ, රැජිණ අතින් ෆිෆා කුසලානය ලබාගත් අවස්ථාව - 1966  
14. ඉතාලි කණ්ඩායමේ නායකයා ඩිනෝ සොෆ්, ලෝක කුසලානයක් දිනවූ වයස්ගතම ක්‍රීඩකයාය.
15. මතභේදාත්මක, මැරඩෝනාගේ අතෙහි වැදී ගිය ගෝලය  
16. මැරඩෝනාගේ සියවසේ ගෝලය එල්ල කිරීමට මොහොතකට පෙර හා පසු 
17. චිලී දැල් රකින්නා රොබර්ටෝ රෝජාස් අසලට මල්වෙඩිල්ලක් පතිත වූ මොහොත 
18. සිඩානේ හිසින් මටෙරාසිගේ පපුවට එල්ල කර පහරට ඔහු බිම ඇද වැටෙන අයුරු හා විනිසුරු සිඩානෙට රතු කාඩ්පත පෙන්වීම 
19. තුර්කි ක්‍රීඩක හකන් සූකුර්, ඉතිහාසයේ වේගවත්ම ගෝලය ලබාගනිමින්. එය වාර්තා වුයේ තරඟය ඇරඹී තත්පර 11කිනි.
20. ස්පාඤ්ඤය, 2010 වසරේ ලෝක ශූරයින් 
21. වුවුසෙලා නලා හඬ නංවන අප්‍රිකානුවන් - 2010 වසරේ ලෝක ශුරතාවලිය 
22.2014 ලෝක ශුර ජර්මනි ක්‍රීඩක, ගොට්සේ ජයග්‍රාහී ගෝලය වාර්තා කරමින් 
23.2014 බ්‍රසීලයේ පවතී ලෝක කුසලානයේදී ක්‍රීඩකයින්ට හඳුන්වා දුන්, සිසිල් වීමේ විරාමය
24.2018 වසරේ ෆිෆා ලෝක කුසලානයට හඳුන්වා දුන්, වීඩියෝ සහායක විනිසුරු ක්‍රමවේදය
25.2022 ෆිෆා ලෝක ශුරතාවලිය පැවැත්වෙන එක් ක්‍රීඩාංගනයක්වූ දෝහා කටාර්හි, ලුසයිල් ක්‍රීඩාංගනය   
26. 2022 ෆිෆා නිල ලාංඡනය

ලෝක පාපන්දු සැණෙකෙළිය - ෆිෆා - දෙවන කොටස 

ලෝක යුධ සමයේ ෆිෆා කුසලානයේ ඉතිහාසය

FIFA ලෝක කුසලානය 1942 දී පැවැත්වීමට සැලසුම් කරන ලද අතර ජර්මනිය නිල වශයෙන් 1942 FIFA ලෝක කුසලානයේ සත්කාරකත්වය සඳහා 1936 අගෝස්තු 13 වන දින බර්ලිනයේ පැවති 23 වන FIFA සම්මේලනයේ දී අයදුම් කළේය. 1939 ජුනි මාසයේදී බ්‍රසීලය ද තරගාවලියේ සත්කාරකත්වය සඳහා ඉල්ලුම් කළේය.

දෙවන ලෝක යුද්ධය සඳහා යුරෝපා මැදිහත් වීමත් සමඟම සත්කාරක රටක් තෝරා ගැනීමට පෙර, 1942 ලෝක කුසලානය අවලංගු කිරීමට FIFA සම්මේලනය තීරණය කළේය. 

දෙවන ලෝක සංග්‍රාමයේදී, තරඟාවලි සංවිධානය කිරීමට නොහැකි තරම් මුල්‍යමය අර්බුධ වලට FIFA සම්මේලනය මුහුන දෙමින් සිටියේය. ඊළඟ තරඟාවලිය 1946 වසරේදී පැවැත්වීමට කලින් තීරණය කළත්, දෙවන ලෝක සංග්‍රාමය 1945 වසරේදී අවසන් වීමත් සමඟ වසරක කාලයක් තුළ දැවැන්ත තරඟාවලියක් සංවිධානය කිරීම අතිශය දුෂ්කර විය. 
යුධ සමයෙන් පසු පළමු FIFA හමුව 1946 වසරේ ජූලි පලමුවනදා සිදුවූ අතර, 1949දී මීළඟ ලෝක කුසලානය පැවැත්වීමට තීරණය වුවත් එහි සත්කාරකත්වයට කිසිඳු රටක් ඉදිරිපත් නොවීම තුළ එම තරඟාවලියද නවතා දැමීමට සිදු විය. 
එම වසරේ දකුණු ඇමෙරිකානු පාපන්දු ශුරතාවලිය නමින් කුසලානයක් රහිත තරඟාවලියක් රටවල් 6ක සහභාගිත්වයෙන් සංවිධානය වූ අතර, ආර්ජන්ටිනාවේ බුවේනෝස් අයිරස්හිදී බ්‍රසීලය සමඟ පැවති තරඟයෙන් ආර්ජන්ටිනා කණ්ඩායම 2-0 ලෙස ජයගත්තේය.

ලෝක යුධ සමයෙන් පසු ෆිෆා තරඟාවලියේ පිබිදීම 

4වන ෆිෆා ශුරතාවලිය 1950 වසරේ බ්‍රසීලයේ පැවැත්වීමට තීරණය විය. තම රටට විරුද්ධව ක්‍රියා කළ රටවල් හා ක්‍රීඩා කිරීම ප්‍රතික්ෂේප කරමින් 1920 වසරේදී ෆිෆා සම්මේලනයෙන් ඉවත්වූ බ්‍රිතාන්‍යය, ෆිෆා ආරාධනයෙන් නැවත තරඟාවලියට සම්බන්ධ විය. 
නමුත් එවර තරඟාවලියේ අවසන් අදියරේ තරඟයකින් ඇමෙරිකා කණ්ඩායම හමුවේ 1-0 ක් ලෙස ලද පරාජය සමඟින් බ්‍රිතාන්‍ය කණ්ඩායමට තරඟාවලියෙන් ඉවත්වන්නට සිදු විය. 
එය බ්‍රිතාන්‍ය කණ්ඩායමට ඉතිහාසගත වූ තරඟ පරාජයක් වුයේ ඔවුන් එම තරඟාවලියේ ප්‍රබලතම කණ්ඩායම වීමත්, එතරම් පළපුරුදු නැති, නවක ක්‍රීඩකයින්ගෙන් සැදුනු ඇමෙරිකානු කණ්ඩායමට පරාජය වීමට සිදු වීමත් නිසායි. 

පළමු ෆිෆා ලෝක ශුරයින් වූ උරුගුවේ කණ්ඩායම, දෙවන හා තුන්වන තරඟාවලි ප්‍රතික්ශේප කිරීමෙන් පසුව නැවත 1950 තරඟාවලියට සහභාගී විය. දේශපාලනික හේතූන් මත, හංගේරියාව, සෝවියට් දේශය හා චෙකෝස්ලෝවැකියාව වැනි නැගෙනහිර යුරෝපීය රටවල් තරඟාවලියට සහභාගී නොවීය. 
එවකට ලෝක ශූරයින් ව සිටි ඉතාලි කණ්ඩායම තරඟාවලියට ඇතුළත් වුයේ, ඛේදජනක සුපර්ගා ගුවන් අනතුරින් මියගිය ජාතික කණ්ඩායමේ ප්‍රභල ක්‍රීඩකයින් කිහිපදෙනෙකු නොමැතිවයි. 
වාර්ථාගත  200,000 ක පමණ ප්‍රේක්ෂක පිරිසක් සහභාගී වූ අවසන් මහා තරඟයෙන් බ්‍රසීල කණ්ඩායම පරදවා 2 - 1 ක් ලෙස විශ්මිත ජයක් උරුගුවේ කණ්ඩායම ලබාගත්තේය. 

1954 වසරේ ස්විට්සර්ලන්තයේ පැවති 5 වන ෆිෆා ශුරතාවලියේ අවසන් මහා තරඟය බර්න්හි ආශ්චර්යය ලෙස සුප්‍රකටය. 
බර්න්හි වැන්ක්ඩොර්ෆ් ක්‍රීඩාංගනයේ පැවති අවසාන මහා තරඟයේදී 2 - 0 ක් ලෙස ප්‍රභල හන්ගේරියාව හමුවේ බටහිර ජර්මනි කණ්ඩායම පරාජය වීමට ආසන්න මොහොතක, විශ්මිත ලෙස, ගෝල 3 - 2 ක ජයක් බටහිර ජර්මනි කණ්ඩායම ලබාගත්තේය. 

1958 ස්වීඩනයේ පැවති ලෝක කුසලානයෙන් බ්‍රසීල කණ්ඩායම ජයගත්තේ තම මහද්වීපයෙන් එපිට ලෝක කුසලාන ජයක් ලැබූ පළමු රට බවට පත් වෙමිනි. අවසන් මහා තරඟයේදී නැගීඑන බ්‍රසීල පාපන්දු තරුව, පේලේ ගෝල දෙකක් වාර්තා කළේය.

1962 වසරේ ෆිෆා ලෝක ශුරතාවලිය, ෆිෆා ඉතිහාසයේ කළු පැල්ලමක් එක් කළ තරඟාවලියක් විය. චිලී රාජ්‍යයේ පැවති තරඟාවලියේදී ඉතාලිය හා චිලී රාජ්‍යය අතර ප්‍රචණ්ඩ අයුරින් එනම් ප්‍රතිවාදී පිළේ ක්‍රීඩකයින්ට හානි සිදු කිරීමේ අරමුණින් කාණ්ඩායම් දෙකම තරඟ කරන්නට විය. 
ඉතාලි ජනමාධ්‍ය මඟින් චිලී සත්කාරකත්වය විවේචනය කිරීම මෙයට හේතුවූ බව කියවේ.  සන්තියාගෝ හි ගැටුම ලෙස ක්‍රීඩා ඉතිහාසයේ කියැවෙන මෙම තරඟයෙන් චිලී කණ්ඩායම 2 - 0ක් ලෙස ජයග්‍රහණය කළේය.  
චෙකොස්ලෝවැකියාව සමඟ තරඟයකදී සුපිරි ක්‍රීඩක පේලේ අබාධයකට ලක්විය. එහෙත් අවසන් තරඟයෙන් චෙකොස්ලෝවැකියාව පරදා 3 - 1ක් ලෙස බ්‍රසීලය ශුරතාවය දිනා ගත්තේය.

1966 වසරේ ෆිෆා කුසලානය සඳහා එංගලන්තය සත්කාරකත්වය දැරීය. ලෝක ශුරතාවලිය ඇරඹීමට මාස 4කට පෙර ජයග්‍රාහකයින්ට පිරිනමන ජූල්ස් රිමෙට් කුසලානය කිසිවෙකු විසින් සොරා ගත්තේය. ඉන් සතියකට පසු එම කුසලානය හමුවූ අතර එය සොයා ගැනීමට උපකාර වුයේ පික්ල්ස් නම් සුරතල් බල්ලෙකු වීම අපුරු සිද්දියක් විය.
වර්ණභේද වාදයට එරෙහි නීති උල්ලංගණය කිරීම හේතුවෙන් දකුණු අප්‍රිකා කණ්ඩායමට තරඟාවලිය තහනම් කෙරිණි. එම තහනම 1992 වසර දක්වා පැවතිනි. 
තරඟාවලියේ ශූරතාවය ජර්මනිය පරදවා සත්කාරක එංගලන්තය දිනාගත්තේය. 

1970 ෆිෆා ශුරතාවලිය මෙක්සිකෝවේ පැවැත්විණි. හොන්ඩුරාස් හා එල් සැල්වදෝර් රාජ්‍ය අතර පැවති ප්‍රකට පැය සියයේ යුද්ධය නිසා, එම රටවල් අතර තරඟය විශේෂ වුයේ, දෙරටේ ප්‍රේක්ෂකයින්ද උණුසුම් හා කළහකාරී ලෙස හැසිරීම නිසාය. 
අවසන් මහා තරඟයේදී ඉතාලිය, 1 - 4ක් ලෙස පරදවා තෙවැනි වරටත් බ්‍රසීලය ලෝක ශුරයින් බවට පත්විය. ෆිෆා සම්මේලනයේ කුසලාන රීති වලට අනුව තෙවරක් කුසලානය හිමි කරගත් බ්‍රසීලයට ජුල්ස් රිමෙට් කුසලානය සදහටම අයිති විය.

අලුත්ම කුසලානයක් සහිතව, 1974 ෆිෆා ශුරතාවලිය බටහිර ජර්මනියේ පැවැත්විණි. නෙදර්ලන්ත කණ්ඩායම 2-1ක් ලෙස අවසන් තරඟයේ පැරදවූ බටහිර ජර්මනිය ශූරයින් බවට පත්විය. 

ආර්ජන්ටිනාවේ පැවැත්වූ 1978 ෆිෆා ලෝක කුසලාන තරඟාවලියේ සුදුසුකම් ලැබීමේ වටය අතිශය තරඟකාරී විය. තරඟාවලියේ මුල් ස්ථාන 14ක් සඳහා රටවල් 95ක් තරඟ වැදුණි. 
ගියවර ලෝක ශූරයින්වූ බටහිර ජර්මනිය හා සත්කාරක ආර්ජන්ටිනාව සුදුසුකම් ලැබීමේ වටයේ තරඟ කිරීම අවශ්‍ය නොවුණි. මෙක්සිකෝව 3 - 1ක් ලෙස පැරදවූ ටියුනීසියාව, ෆිෆා කුසලාන තරඟයක් දිනු පළමු අප්‍රිකානු රට බවට පත් විය. 
මතභේදාත්මක අර්ධ අවසන් තරඟයකින් පසුව, නෙදර්ලන්ත කණ්ඩායම සමඟ අවසන් මහා තරඟයෙන් ගෝල 3 - 1ක ජයක් ලැබූ ආර්ජන්ටිනාව එම වසරේ ලෝක ශුරයින් බවට පත් විය.     

විසිවන සියවසේ අවසානය

1982 ශුරතාවලියේ සත්කාරකත්වය ස්පාඤ්ඤය දැරීය. මෙම තරඟාවලියේ විශේෂත්වය වුයේ, එතෙක් පැවති මුලික වටයේ කණ්ඩායම් 16, කණ්ඩායම් 24ක් දක්වා වැඩි වීමය. එම කණ්ඩායම් 24, කාණ්ඩ 6කට බෙදී තරඟ වැදිණි. 
ශුරතාවලියේ මුල්වරට තරඟ වැදි කුවේට් කණ්ඩායම හා ප්‍රංශය අතර තරඟයේදී, ප්‍රේක්ෂකාගාරයෙන් ඇසුණු නලා හඬකට විනිසුරු නලා හඬ යැයි රැවටුණු කුවේට් කණ්ඩායමේ ක්‍රීඩකයෝ තරඟ කිරීම නැවැත්වීමත් සමඟ ප්‍රංශයෙන් ගෝලයක් වාර්තා වීම අපූරු සිදු වීමක් විය. 
එමෙන්ම මුලික වටයේ තරඟයකදී හංගේරි කණ්ඩායම 10 - 1ක් ලෙස එල් සැල්වදෝරය පැරදවීය. එය එදාමෙදා තුර ෆිෆා ලෝක කුසලාන ඉතිහාසයේ කණ්ඩායමක් එක තරඟයකදී ලබාගත් වැඩිම ගෝල සංඛ්‍යාවයි. 
ජර්මනිය පරදා ශූරයින් බවට පත්වූ ඉතාලි කණ්ඩායමේ නායකයා ඩිනෝ සොෆ්, ලෝක කුසලානයක් දිනවූ වයස්ගතම ක්‍රීඩකයා ලෙස වාර්තාගත විය.

1986 වසරේ ලෝක කුසලානයේ කොලොම්බියාව, සත්කාරකත්වයෙන් ඉවත්වීමත් සමඟ, දෙවන වරටත් මෙක්සිකෝ ෆිෆා ලෝක කුසලානයේ සත්කාරකත්වය ලබාගත්තේය. 
එම තරඟාවලියේ ආර්ජන්ටිනා ක්‍රීඩක ඩියේගෝ මැරඩෝනා විශිෂ්ට ක්‍රීඩා කුසලතා පෙන්වන්නට විය. එංගලන්තය හා අර්ධ අවසන් පුර්ව වටයේ තරඟයකදී, මැරඩෝනා එල්ල කළ අතෙහි වැදී ගිය ගෝලය, විනිසුරුවන්ට හරිහැටි විනිශ්චය කිරීමට නොහැකි වීමෙන් නිල ගෝලයක් ලෙස එකතු විය. 
ඊට පසුව මැරඩෝනා එල්ල කළ ගෝලය සියවසේ ගෝලය ලෙස නම් වුයේ, එංගලන්ත ක්‍රීඩකයින් 5 දෙනෙකු පසු කරමින් පිටියේ මැද සිට බෝලය ගෙනැවිත් එල්ල කළ අති විශිෂ්ට ගෝලයක් නිසාවෙනි. අවසන් මහා තරඟයේදී බටහිර ජර්මනිය පරදවා ගෝල 3 - 2ක ජයක් ලැබූ ආර්ජන්ටිනාව 1986 ෆිෆා ලෝක ශූරයින් බවට පත් විය. 
තරඟාවලියේ ක්‍රීඩකයා ලෙස ඩියේගෝ මැරඩෝනා නම් කෙරිණි.

1990 වසරේ ලෝක ශුරතාවලිය ඉතාලියේදී පැවැත්විණි. අවසන් තරඟාවලි දෙකක අනුශුරයින් බවට පත්වූ බටහිර ජර්මනිය, එවකට ලෝක ශූරයින් වූ ආර්ජන්ටිනාව පරදා තෙවන වරටත් ලෝක ශූරයින් බවට පත්විය. බ්‍රසීලය සමඟ තරඟයකදී චිලී කණ්ඩායමේ මතභේදාත්මක හැසිරීම නිසා තරඟය අවලංගු වීම විශේෂ සිදුවීමක් විය. 
චිලී කණ්ඩායමට තරඟාවලියේ ඉදිරියට යාමටනම් මෙම තරඟය ජය පරාජයෙන් තොරව අවසන් කලයුතු විය. ඒ වනවිටත් 1 - 0ක් ලෙස පරාජයට ආසන්නව සිටි මොහොතක, ප්‍රේක්ෂකාගාරයෙන් මල්වෙඩිල්ලක් චිලී දැල් රකින්නා රොබර්ටෝ රෝජාස් අසලට පතිත විය. 
එය හිස වැදුනාක් මෙන් රොබර්ටෝ රෝජාස් බිමට අද වැටුණි. ඔහුගේ හිසෙන් ලේ ගලමින් තිබුණි. තව දුරටත් තරඟ කිරීම අනාරක්ෂිත බව පවසමින් චිලී කණ්ඩායම තරඟයෙන් ඉවත් විය. පසුව කල පරීක්ෂණ වලින් අනාවරණය වුයේ, එය තරඟය අත්හිටුවීමට චිලී කණ්ඩායම විසින් කරන ලද කූට උපක්‍රමයක් බවයි. 
රොබර්ටෝ රෝජාස් තම අත්වැසුම් අතර රේසර් තලයක් සඟවාගෙන සිට තමා විසින්ම තුවාල සිදු කරගෙන ඇති බව අනාවරණය විය. එයට දඬුවම් ලෙස රෝජාස්ට ජීවිතාන්තය තෙක් තරඟ තහනමක් පැවරුණු අතර චිලී කණ්ඩායමට 1994 ලෝක කුසලානය තහනම් විය.

1994 ලෝක කුසලානය ඇමෙරිකා එක්සත් ජනපදයේදී පැවැත්විණි. අනුශුර ආර්ජන්ටිනා කණ්ඩායම 5 - 0ක් ලෙස දරුණු ලෙස පරදවමින් කොලොම්බියා කණ්ඩායම, කණ්ඩායම් 16 අතරට එක් විය. කොකේන් මත්ද්‍රව්‍ය භාවිතය සමබන්ධ පරීක්ෂණ වලින් පසු ආර්ජන්ටිනා සුපිරි තරුව ඩියෙගෝ මැරඩෝනාට තරඟාවලිය තහනම් විය. 
එමෙන්ම 1990-1991 සෝවියට් දේශයේ බිඳ වැටීමෙන් පසුව, රුසියාව නවතම රටක් ලෙස ලෝක කුසලානයට එක්විය. ඉතාලි කණ්ඩායම 3 - 2ක් ලෙස පරදවමින් බ්‍රසීලය 1994 ලෝක ශූරයින් බවට පත්විය.

ප්‍රංශයේ පැවති 1998 ලෝක කුසලානය, බ්‍රසීල කණ්ඩායම පරදවමින් සත්කාරක ප්‍රංශය ජය ගත්තේය. තම මුල්ම ලෝක කුසලානය ක්‍රීඩා කළ ක්‍රොඒෂියා කණ්ඩායම විශිෂ්ට තරඟාවලියක යෙදෙමින්, ලෝක කුසලානයේ තෙවැනි තැන ලබාගැනීම විශේෂිත විය. 

විසි එක්වන සියවසේ ඇරඹුම හා ෆිෆා ලෝක කුසලානය 

මුල්වරට ෆිෆා ශුරතාවලියක සත්කාරකත්වය ආසියා මහාද්වීපයට ගෙන එන්නේ 2002 වසරේදීයි. දකුණු කොරියාව හා ජපානය මෙම තරඟාවලියේ සම සත්කාරකත්වය දරනු ලැබීය. අවු 13ක් වන ටෝගෝ ක්‍රීඩක සුලිමාන් මාමම් ලෝක කුසලාන තරඟයක ක්‍රීඩා කල ලාබාලතම ක්‍රීඩකයා ලෙස මෙම තරඟාවලියකට එක් විය. 
ලෝක කුසලාන තරඟයකදී වාර්තාවූ වැඩිම ගෝල ගණන මෙම තරඟාවලියේ වාර්තා වුනේ, ඕස්ට්‍රේලියාව, ඇමෙරිකන් සැමෝවා කණ්ඩායම 31 - 0ක් ලෙස මුලික වටයේ තරඟයකදී පැරදවීමත් සමඟයි. තුර්කි ක්‍රීඩක, හකන් සුකුර් තරඟය අරඹා තත්පර 11කින් පසුව වාර්තා කළ ගෝලය තරඟයක වාර්තාවූ වේගවත්ම ගෝලයයි. 
අවසන් මහා තරඟයේ ජර්මනි කණ්ඩායම 2-0ක් ලෙස පරදවමින් බ්‍රසීලය පස්වන වරටත් ලෝක ශුරයින් බවට පත්විය. 

2006 වසරේදී පැවති ලෝක කුසලානයේ සත්කාරකත්වය ජර්මනිය දැරීය. අවසන් තරඟයට තේරී පත් වුනේ ඉතාලි කණ්ඩායම හා ප්‍රංශ කණ්ඩායමයි. 
එම තරඟයේ අතිශය උණුසුම් වූ මොහොතක, ප්‍රංශ කණ්ඩායමේ නායක සිනෙඩින් සිඩානේ විසින් ඉතාලි ක්‍රීඩක මාර්කෝ මැටේරාසි ගේ පපුවට හිසින් පහරක් එල්ල කිරීම හේතුවෙන් ඔහුව තරඟයෙන් ඉවත් කිරීම ආන්දෝලනාත්මක සිදුවීමක් විය.
තරඟයේ මිනිත්තු 90 හා අමතර කාලයද අවසානයේ 1 - 1ක් ලෙස දෙපිලම සම තත්වයේ පසුවූ අතර අවසානයේදී දඬුවම් පහර මඟින් 5 - 3ක් ලෙස ඉතාලිය ශුරතාවය දිනාගත්තේය.

දකුණු අප්‍රිකාවේ පැවැත්වුණු 2010 ලෝක කුසලානය, නව තාක්ෂණික ක්‍රම භාවිතය නිසා මතභේදයට තුඩු දුන් තරඟාවලියකි. තරඟාවලිය පුරාම ප්‍රේක්ෂකාගාරයෙන් නැඟුණු වුවුසෙලා නලා හඬ 2010 ලෝක කුසලානයේදී විශේෂිත විය. 
එහි ගෝෂාකාරී බව නිසාම මීළඟ රියෝ ද ජනයිරෝ ෆිෆා ශුරතාවලියේ සිට වුවුසෙලා නලාව තහනම් කිරීමට ෆිෆා බලධාරීන් තීරණය කළේය. මුල්ම තරඟයේදී ස්විට්සර්ලන්ත කණ්ඩායමට පැරදුනු ස්පාඤ්ඤය, නෙදර්ලන්ත කණ්ඩායම සමඟ අවසන් තරඟය 1-0 ක් ලෙස ජය ගනිමින් ලෝක ශූරතාවය දිනාගත්තේය. 
තරඟයේ වාර්තා වූ එකම හා ජයග්‍රාහී ගෝලය, අතිරේක කාලයේ 116 වන මිනිත්තුවේ වාර්තා විය.

බ්‍රසීලයේ පැවති 2014 ලෝක කුසලානය, ජර්මනි කණ්ඩායම ජය ගත්තේ අවසන් තරඟයේදී ආර්ජන්ටිනා කණ්ඩායම 1-0ක් ලෙස පරදවමිනි. 
සත්කාරක බ්‍රසීලය අවසන්පුර්ව වටයේ තරඟයේදී, ජර්මනි කණ්ඩායමට ගෝල 7-1ක් ලෙස දරුණු පරාජයක් ලැබීම හා 3න වන ස්ථානය සඳහා තරඟයේදී, නෙදර්ලන්ත කණ්ඩායමට 3-0ක් ලෙස පරාජය වීමත් කැපී පෙනිණි. 
සංවේදක උපකරණ භාවිතයෙන් බෝලය ගෝල් ඉර පසු කලේද යන්න නිශ්චය කරන නව තාක්ෂණික ක්‍රමවේද මෙම තරඟාවලියේදී මුල්වරට භාවිත කෙරිණි.  එමෙන්ම බ්‍රසීලයේ අතිශය උණුසුම් දේශගුණය නිසාම, තරඟය අතරතුරේදී ක්‍රීඩකයින්ට විශේෂ සිසිල් වීමේ විරාමයන් ලැබුනි. 

2018 වසරේ රුසියාවේදී පැවති ෆිෆා ශුරතාවලිය ජයගත්තේ ප්‍රංශයයි. ඒ ක්‍රෝඒෂියා කණ්ඩායම 4-2ක් ලෙස පරදවමිණි. එංගලතය 2-0ක් ලෙස පරදවමින් බෙල්ජියම තුන් වන ස්ථානය දිනාගත්තේය. එය මුල්ම වරට වීඩියෝ සහායක විනිසුරු ක්‍රමවේදය යොදාගත් ෆිෆා ලෝක කුසලානයයි.  

මීළඟ ෆිෆා ලෝක ශුරතාවලිය 2022 වසරේ නොවැම්බර් මාසයේ ඇරඹෙන අතර, සත්කාරකත්වය කටාර් රාජ්‍යය දරනු ලබයි.  
