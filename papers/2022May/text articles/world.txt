නව ලෝක පුදුම

ලොව පුරා ශතවර්ෂ ගණනාවක් තිස්සේ බිහිවූ විවිධ මානව ශිෂ්ටාචාරයන් මඟින් ලොවට දායාද කළ විශ්මිත ඉදිකිරීම් අතරින් ලෝක පුදුම එනම් ආශ්චර්යයන් හතක් පමණක් තෝරාගැනීම අතිශය දුෂ්කර කාර්යයකි. 
වාසනාවකට මෙන්, New7Wonders පදනම විසින් ලෝකයේ වඩාත්ම ප්‍රසිද්ධ බිම් සලකුණු ඇතුළුව ලොව පුරා ඇති ස්මාරක 200 ක ලැයිස්තුවක් තෝරා ගෙන ඉන් විශ්මිතම ස්ථාන 21ක් අතරින් ඉහළම 07 ඡන්දයෙන් තෝරාගෙන ලොව "නව" පුදුම හතේ ලැයිස්තුවක් නිර්මාණය කිරීමට මූලිකත්වය ගෙන ඇත. 
මෙම ලිපිය එම ලෝක පුදුමයන් 07 පිළිබඳවයි. 

ටජ් මහල්, ඉන්දියාව 

ටජ්මහල එහි ඓතිහාසික වටිනාකම, ප්‍රේමයේ කතාන්දරය, එහි විස්මිත බව හා සුන්දරත්වය නිසාම ලොව පුරා අතිශය ප්‍රසිද්ධය. ටජ්මහල පිහිටා ඇත්තේ ඉන්දියාවේ ඓතිහාසික අග්‍රා නගරයේය. 
එහි මෝගල් අධිරාජ්‍යයා වූ ෂාජහාන්ගේ බිරිඳ වන මුම්ටාස් දේවියගේ සොහොන පිහිටා ඇත. 
අධිරාජ්‍යයා තම බිරිඳට දැඩි ලෙස ආදරය කළ බවත් ඔහුගේ ආදරයට සාක්ෂියක් ලෙස ඇයගේ මරණයෙන් පසු ටජ්මහල ඉදිකිරීමට ඔහු පෙළඹවූණු බවත් පැවසේ. 

1632 වන විට ඉදිකිරීම් නිම කරන ලද යැයි සැලකෙන ටජ්මහලේ නිමැවුමට කම්කරුවන්, ගල් වඩුවන්, පින්තාරු කරන්නන් සහ එම්බ්‍රොයිඩර් ශිල්පීන් 22,000ක් සහ අලි ඇතුන් 1000ක් පමණ දායක වී ඇත. 
වසර 17ක් මුළුල්ලේ නිර්මාණය කෙරුණු මෙම මාළිගය නිර්මාණය සඳහා අද වන විට ඇමරිකානු ඩොලර් මිලියන 827 කට සමාන මුදලක් වැය වී ඇතැයි ගණන් බල ඇත. 
ටජ්මහල අලංකාර කිරීම සඳහා වටිනා සහ අර්ධ වටිනා ගල් වර්ග 28 ක් පමණ භාවිතා කරන ලදී. දහවලට සහ සඳ එළියට එහි වර්ණය වෙනස් වන ලෙස මෙම ගල් වර්ග උපයෝගී කරගෙන තිබීම විශ්මිතය. 
1983 දී ටජ්මහල යුනෙස්කෝව විසින් ලෝක උරුම අඩවියක් ලෙස සටහන් කරන ලදී. අද එය සෑම වසරකම මිලියන 8ක පමණ සංචාරක පිරිසක් ආකර්ෂණය කරයි. 

කොලෝසියම, ඉතාලිය 

ලෝක පුදුම හතෙන් එකක් වන කොලෝසියම ඉතාලියේ රෝම නගර මධ්‍යයේ පිහිටා ඇත. ඇතැමුන් ෆ්ලේවියන් රංගභූමිය  ලෙසද මෙය හඳුන්වනු ලබයි. 
ඕවලාකාර හැඩැතිව  කොන්ක්‍රීට්, ගල්  සහ වැලි වලින් ඉදිකරන ලද මෙය ලොව විශාලතම රංගභූමිය ද වේ. 
කොලෝසියම් ඉදිකිරීම ක්‍රිස්තු වර්ෂ 72 දී වෙස්පේසියන් අධිරාජ්‍යයා විසින් ආරම්භ කරන ලද අතර ක්‍රිස්තු වර්ෂ 80 වන විට ඔහුගේ අනුප්‍රාප්තිකයා වූ ටයිටස් විසින් නිම කරන ලදී. 
ෆ්ලේවියන් රාජවංශයේ තවත් අධිරාජ්‍යයෙකු වූ ඩොමිටියන් විසින් පසුව කොලෝසියමේ යම් යම් වෙනස් කිරීම් සිදු කර ඇත. දස දහස් ගණනක වහලුන් ගේ ශ්‍රමය මේ අසිරිමත් ව්‍යුහය ගොඩනැංවීමට යොදා ගෙන ඇත. 
කොලෝසියම ඉදිකරන අවස්ථාවේ දී නරඹන්නන් 80,000 ක ප්‍රේක්ෂකාගාරයක් සහ ඔවුන් සඳහා පිවිසුම් ගේට්ටු 80 ක් පමණ තිබී ඇත.

ව්‍යාජ මුහුදු සටන්, සතුන් දඩයම් කිරීම්, ප්‍රසිද්ධ සටන් ප්‍රතිනිර්මාණ, මරණ දණ්ඩනයන් සහ මිථ්‍යා-ප්‍රබන්ධ නාට්‍ය අතීත කොලෝසියමෙහි පැවති මහජන සංදර්ශනවලින් කිහිපයකි. 
මෙම සංදර්ශන සඳහා ඇතුළුවීම නොමිලේ වූ අතර අධිරාජ්‍යයාගේ භාණ්ඩාගාරය එහි සත්කාරකත්වය දැරූ බව සැලකේ. 
කෙසේ වෙතත්, කොලෝසියම තුළ බොහෝ මිලේච්ඡ ක්‍රියා සිදුවූ අතර බොහෝ විට දිනකට සතුන් 10,000 කට වඩා ප්‍රේක්ෂකයින් පිනවීම පිණිස මරා දමන ලදී. 

අද වන විට මෙම විශ්මිත රංගභූමිය ලෝකයේ ජනප්‍රිය සංචාරක ආකර්ෂණයක් වන අතර එය රෝම අධිරාජ්‍යයයේ ශ්‍රේෂ්ටත්වය සංකේතවත් කරයි.

චිචෙන් ඉට්සා, මෙක්සිකෝව 

චිචෙන් ඉට්සා යනු මෙක්සිකෝවේ යුකැටන් ප්‍රාන්තයේ පිහිටි පුරාවිද්‍යාත්මක ස්ථානයකි. එය ක්‍රි.ව. 700 - 1300 අතර කාලයේ  මායාවරුන් ඉදිකරන ලද පූර්ව-කොලොම්බියානු නගරයකි. 
එහි ඇති ආකේඩ් සහ පිරමිඩ වැනි ව්‍යුහයන් නිසා පුරාණ මායා ජනයාට පූජනීය දෙවොලක් බවට එය පත් විය. 
චිචෙන් ඉට්සා පුරාණ මායා ලෝකයේ ප්‍රධාන නගරවලින් එකක් ලෙස සැලකෙන අතර නගරයේ ඉදිකිරීම් විවිධ ගෘහ නිර්මාණ ශෛලීන් ප්‍රදර්ශනය කරයි. 

චිචෙන් ඉට්සා හි කුකුල්කන් දෙවොල මායාවරුන්ගේ තාරකා විද්‍යා දැනුම පෙන්වන විශ්මිත නිමැවුමකි. එහි පඩි 91 බැගින්වූ පඩිපෙළ 04ක් පවතින අතර ඉහළින් ඇති වේදිකාව 365 වන පියවර ලෙස ක්‍රියා කරයි. 
එය වසරේ දින 365 නිරූපණය කරයි. එහි ඇති ඓතිහාසික වටිනාකම ලෝක පුදුම හතට ඇතුළු වීමට හේතු වී ඇත.    

මාචු පික්චු, පේරු 

ලොව පුරා සිටින මිලියන සංඛ්‍යාත සංචාරකයන්ගේ සිහින ගමනාන්තය වන මාචු පික්චු ලෝකයේ පුදුම හතෙන් එකකි. එය පේරු හි මාචු පික්චු දිස්ත්‍රික්කයේ කුස්කෝ කලාපයේ පිහිටා ඇත. 
පුරාවිද්‍යාඥයින්ගෙන් බහුතරයකගේ අදහසට අනුව, ඉන්කා අධිරාජ්‍යයා වන පචකුටි විසින් වර්ෂ 1450 දී පමණ මාචු පික්චු ඉදිකර ඇත. 
මෙම ස්ථානය නගරයක් ලෙස කෙමෙන් වර්ධනය වූ නමුත් සියවසකට පසුව ස්පාඤ්ඤ ආක්‍රමණ හමුවේ එය අත්හැර දමන ලදී. 
ඇමරිකානු ගවේෂක හිරාම් බිංහැම් විසින් එය සොයා ගන්නා තෙක් මෙම ඉන්කා අඩවිය වනාන්තරය තුළ සැඟවී තිබිණි. 

රියෝ ද ජැනයිරෝහි ජේසුස් ක්‍රිස්තුස් ප්‍රතිමාව, බ්‍රසීලය (Christ the Redeemer)

බ්‍රසීලයේ වඩාත්ම කැපී පෙනෙන ඉදිකිරීම් වලින් එකක් වන රියෝ ද ජැනයිරෝ හි ආර්ට් ඩෙකෝ විලාසිතාවෙන් නිර්මිත ජේසුස් ක්‍රිස්තුස් වහන්සේගේ ප්‍රතිමාව ලෝක පුදුම හතෙන් එකකි. 
ප්‍රතිමාව තැනීමේ ගෞරවය හිමිවන්නේ ප්‍රංශ මූර්ති ශිල්පියෙකු වූ පෝල් ලැන්ඩොව්ස්කි වෙතය. රුමේනියානු මූර්ති ශිල්පියෙකු වන ජෝර්ජ් ලිනොඩා ප්‍රතිමාවේ මුහුණ හැඩගැන්වීම සිදු කර ඇත. 
මෙම මූර්තිය සඳහා ඩොලර් 250,000 ක් වැය වූ අතර එය සඳහා බ්‍රසීලයේ සහ ඒ අවට ප්‍රදේශවල ධනවත් පුද්ගලයන් විසින් මුදල් පරිත්‍යාග කර ඇත.

ප්‍රතිමාවේ උස අඩි 98ක් වන අතර අඩි 26ක් උස වේදිකාවක් මත එය තබා ඇත. එහි බාහු අතර පළල අඩි 92කි. 
මෙට්‍රික් ටොන් 635ක් බරැති මෙම ප්‍රතිමාව ගලින් සහ කොන්ක්‍රීට් වලින් සාදා ඇති අතර එය මුහුදු මට්ටමේ සිට අඩි 2300ක් උසින් පිහිටි කොර්කෝවාඩෝ කන්ද මුදුනේ පිහිටුවා ඇත. 
ප්‍රතිමාව ඉදිකිරීම 1922 දී ආරම්භ කරන ලද අතර 1931 වන විට නිම කරන ලදී. එය ආර්ට් ඩෙකෝ ශෛලියේ ලොව විශාලතම මූර්තිය වේ. මෙම ප්‍රතිමාව විවිධ හොලිවුඩ් චිත්‍රපටවල ප්‍රදර්ශනය කර ඇත.

පෙට්‍රා, ජෝර්දානය

ලොව පුදුම හත අතරට ඇතුළත් වන මීළඟ ආශ්චර්යමත් නිමැවුම ජෝර්දානයේ පෙට්‍රා නගරයයි. එහි කැටයම් කර ඇති ගල් වල වර්ණය නිසා "රෝස නගරය" ලෙසින් ද හඳුන්වනු ලැබේ. 
එහි අතිවිශාල පුරාවිද්‍යාත්මක, ඓතිහාසික සහ වාස්තුවිද්‍යාත්මක වටිනාකම නිසාම ඉහළ සංචාරක ආකර්ෂණයක් අත්පත් කරගෙන ඇත. 
ජල නල පද්ධතිය සහ පාෂාණමය ගෘහනිර්මාණ ශිල්පය මෙම පුරාණ නගරයේ වඩාත් කැපී පෙනෙන ලක්ෂණ දෙකකි. 
නැබටියානු රාජධානිය පැවති ක්‍රිපූ තුන්වන සියවසේ  කාන්තාරයක මධ්‍යයේ සමෘද්ධිමත් නගරයක් ලෙස පෙට්‍රා බිහිවී ඇත. 

පෙට්‍රා යුනෙස්කෝ ලෝක උරුමයක් වන අතර ස්මිත්සෝනියම් සඟරාවට අනුව මිනිසෙකු තම මරණයට පෙර නැරඹිය යුතුම ස්ථාන ලැයිස්තුවේ ඉහළින්ම තිබෙන්නකි.

චීන මහා ප්‍රාකාරය 

ගෝලීය සංචාරක කේන්ද්‍රස්ථානයක් වන චීන මහා ප්‍රාකාරය එහි සුවිශේෂත්වය, විශාලත්වය සහ ඓතිහාසික වටිනාකම නිසාම  ලොව පුරා ප්‍රසිද්ධය. එය වසර දහස් ගණනක චීන ඉතිහාසය හා බැඳී පවතී.
