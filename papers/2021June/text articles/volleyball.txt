කණ්ඩායම් ක්‍රීඩාවක් වූ වොලිබෝල් ක්‍රීඩා තරඟයක, එක කණ්ඩායමකට ක්‍රීඩකයන් 6 දෙනෙකු ඇතුළත්ය. දැලකින් වෙන්කළ වොලිබෝල් පිටියේ දැලට ඉහළින් කණ්ඩායම් දෙක අතර අත් පහරවල් මඟින් බෝලය හුවමාරු කරගනිමින් කරන මෙම ක්‍රීඩාවේදී ප්‍රතිවිරුද්ධ කණ්ඩායමේ බිම මත බෝලය ස්පර්ශ කරවීම ක්‍රීඩකයන්ගේ අරමුණයි.  volley (වොලී) යන ඉංග්‍රීසි වචනයේ තේරුම බෝලයක් ගුවනේදී බිම ස්පර්ශ නොවන පරිදි පහරදීම හා හුවමාරු කරගැනීමයි. එමඟින් ක්‍රීඩාවට වොලිබෝල් (Volleyball) නම ලැබී ඇත. 

ක්‍රීඩාවේ ආරම්භය 

1895 වසරේදී ඇමෙරිකාවේ මැසචුසෙට්ස් ප්‍රාන්තයේ හොලියෝක් හි තරුණ පිරිමි ක්‍රිස්තියානි සංගමයේ (YMCA) භෞතික අධ්‍යක්ෂ විලියම් ජී. මෝගන් විසින් පැසිපන්දු (Basketball) ක්‍රීඩාවේ නවාංගයක් ලෙස වොලිබෝල් ක්‍රීඩාව හඳුන්වා දුන්නේය. මුලින්ම ගෘහස්ථ ක්‍රීඩාවක් වූ එය මෝගන් විසින් “මින්ටොනෙට්” ලෙස නම් කල අතර එහි මුල් නීති රීති උතුරු ඇමරිකාවේ තරුණ ක්‍රිස්තියානි සංගම්වල මලල ක්‍රීඩා ලීගයේ නිල අත්පොතේ (1897) ලියා මුද්‍රණය කරන ලදී. වැඩිකල් නොගොස්ම ඇමෙරිකා එක්සත් ජනපදයේ පාසල් ක්‍රීඩා පිටිවල, ත්‍රිවිධ හමුදාව සහ වෙනත් සංවිධානවල ස්ත්‍රී පුරුෂ දෙපාර්ශවය අතරම අතිශය ජනප්‍රිය වූ මෙම ක්‍රීඩාව පසුව එය වෙනත් රටවලට හඳුන්වා දෙන ලදී.
