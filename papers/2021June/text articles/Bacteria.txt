1 - ඇමෙරිකාවේ යෙලෝව්ස්ටෝන් ජාතික උද්‍යානයේ ඇති උණුදිය උල්පත් - තැඹිලි වර්ණයෙන්  තර්මොෆිල් / තාපකාමී බැක්ටීරියා ජනාවාස පෙනේ. මෙම උණුදිය උල්පත් අවට උෂ්ණත්වය සෙල්සියස් අංශක 50 ඉක්මවයි.
2 - දැනට හමුව ඇති විශාලතම බැක්ටීරියා විශේෂයක් වන තියෝමාර්ගරිටා නැමීබියන්සිස් (Thiomargarita namibiensis)
3 - කොළරාව සාදන බැක්ටීරියාව (Vibrio cholerae) විබ්‍රියෝ කොලරේ අන්වීක්ශීය ඡායාරූපයක් - ඒවා කොමා/වක්‍ර හැඩතිය.
4 - ශ්වසන ආසාදන, සමේ අසාදන ඇතිකරන කොකුසාකාර ස්ටැෆිලොකොකස් අවුරියස් - (Staphylococcus aureus) බැක්ටීරියාවේ වර්ණගන්වන ලද ඉලෙක්ට්‍රෝන අන්වීක්ශීය ඡායාරූපයක්.
5 - ලිංගාශ්‍රිත සිෆිලිස් රෝගාකාරක ට්‍රිපොනිමා පැලිඩම් (treponema pallidum) - ස්පයිරෝකයිටාවෙකි.
6 - හෙලිකොබැක්ටර් පයිලුරි (Helicobacter pylori)ගේ ඉලෙක්ට්‍රෝන අන්වීක්ශීය ඡායාරූපයක් - මෙම බැක්ටීරියාව ඔවුන්ගේ සංචරණයට උපකාරී වන ප්‍රෝටීන වලින් තැනුනු ෆ්ලැජෙල්ලාවන් (flagella) කිහිපයක් දරයි.
7 - ප්‍රභාකාමී සයනෝබැක්ටීරියා(Cyanobacteria) විශේෂ
8 - සයනෝබැක්ටීරියා ආක්‍රමණයට ලක්වූ ජලාශයක්
9 - ප්‍රභාකාමී බැක්ටීරියාවක් වන දම්-සල්ෆර් බැක්ටීරියා ආක්‍රමණයට ලක්වූ ජලය

part 1

# බැක්ටීරියාවන්ගේ ලෝකය #

බැක්ටීරියා තනි සෛලයකින් සැදි ක්ෂුද්‍ර ජීවීන් වර්ගයකි. සාමාන්‍යයෙන් මයික්‍රොමීටර කිහිපයක් දිගු වන අතර ගෝලාකාර සිට සර්පිලාකාර දක්වා හැඩයෙන් විවිධ වේ. පෘථිවියේ දර්ශනය වූ පළමු ජීව ස්වරූපයන් අතර බැක්ටීරියා ද ඇති අතර ඒවා බොහෝ වාසස්ථානවල දක්නට ලැබේ. පස, ජලය තුල මෙන්ම සාමාන්‍ය ජිවින්ට වාසයට අපහසු, ආම්ලික උණු දිය උල්පත්, විකිරණශීලී අපද්‍රව්‍ය සහ පෘථිවි පෘෂ්ඨයේ ගැඹුරේ පවා බැක්ටීරියා වාසය කරයි. එමෙන්ම බැක්ටීරියා ශාක හා සතුන් සමඟ සහජීවන හා පරපෝෂිත සම්බන්ධතා ඇතිකරමින් ද ජීවත් වේ. බොහෝ බැක්ටීරියා වර්ගීකරණය කර නොමැති අතර රසායනාගාරයේ වගා කළ හැකි විශේෂ ඇත්තේ බැක්ටීරියා වර්ග වලින් සියයට 27 ක් පමණි. බැක්ටීරියා අධ්‍යයනය ක්ෂුද්‍රජීව විද්‍යාවේ කොටසක් වන බැක්ටීරියා විද්‍යාව ලෙස හැඳින්වේ.

සියළුම සත්වන්ගේ පාහේ පැවැත්ම බැක්ටීරියා මත රඳා පවතින අතර සමහර බැක්ටීරියා විශේෂ විටමින් බී-12 සංස්ලේෂණය කිරීමට අවශ්‍ය ජාන සහ එන්සයිම(කොබැලමින් = cobalamin) දරමින් ආහාර දාමය හරහා සතුන්ට සපයයි. විටමින් බී-12 යනු ජලයේ ද්‍රාව්‍ය විටමින් වර්ගයක් වන අතර එය මිනිස් සිරුරේ සෑම සෛලයකම පරිවෘත්තීය ක්‍රියාවලියට සම්බන්ධ වේ. එය ඩීඑන්ඒ සංස්ලේෂණයේ සහ මේද අම්ල හා ඇමයිනෝ අම්ල පරිවෘත්තීය යන දෙඅංශයේම සහසාධකයක් ලෙස ක්‍රියා කරයි. මයිලින් සංශ්ලේෂණය කිරීමේ කාර්යභාරය හරහා ස්නායු පද්ධතියේ සාමාන්‍ය ක්‍රියාකාරිත්වයේ දීද එය විශේෂයෙන් වැදගත් වේ. 

සාමාන්‍යයෙන් පාංශු ග්‍රෑම් එකක බැක්ටීරියා සෛල මිලියන 40 ක් පමණ අඩංගු වන අතර මිරිදිය ජලය මිලිලීටරයක බැක්ටීරියා සෛල මිලියනයක් පමණ ඇත. පෘථිවියේ දළ වශයෙන් 5 × 10^30 බැක්ටීරියා ප්‍රමාණයක් ඇති අතර එය ශාක පමණක් ඉක්මවා යන ජෛව ස්කන්ධයක් සාදයි. වායුගෝලයෙන් නයිට්‍රජන් තිර කිරීම වැනි පෝෂ්‍ය පදාර්ථ ප්‍රතිචක්‍රීකරණය කිරීමෙන් පෝෂක චක්‍රයේ බොහෝ අවස්ථා වලදී බැක්ටීරියා ඉතා වැදගත් වේ. පෝෂක චක්‍රයට සත්ව මළ දේහ දිරාපත් වීමද ඇතුළත් වේ.

මිනිසුන් සහ බොහෝ සතුන් තුළ, බඩවැලේ විශාල බැක්ටීරියා සංඛ්‍යාවක් ජීවත් වන අතර සම මතද විශාල සංඛ්‍යාවක් ඇත. ශරීරයේ ඇති බැක්ටීරියා වලින් බහුතරයක් හානිකර නොවන අතර ඇතැම්වා බොහෝ ප්‍රයෝජනවත් වේ. කෙසේ වෙතත්, බැක්ටීරියා විශේෂ කිහිපයක් ව්‍යාධිජනක වන අතර කොලරාව, සිෆිලිස්, ඇන්ත්‍රැක්ස්, ලාදුරු සහ බුබොනික් වසංගතය වැනි බෝවන රෝග ඇති කරයි. වඩාත් සුලභ හා මාරාන්තික බැක්ටීරියා රෝග වන්නේ ශ්වසන ආසාදනය. ඒ අතරින් ක්ෂය රෝගයෙන් පමණක් වසරකට මිලියන 2 ක් පමණ උප සහරා අප්‍රිකානු කලාපයේ මිනිසුන් මිය යන බවට ගණන් බලා ඇත. 

ඖෂධ නිශ්පාදනයේදී බැක්ටීරියා ආසාදන වලට ප්‍රතිකාර ලෙස ප්‍රතිජීවක නිපද වීමටත්, කර්මාන්තයේ දී, අපද්‍රව්‍ය පිරිපහදු කිරීම හා තෙල් කාන්දු වීම් වලදීත්, පැසවීම තුළින් චීස් හා යෝගට් නිෂ්පාදනය කිරීම, පතල් ක්‍ෂේත්‍රයේ රන්, පැලේඩියම්, තඹ සහ වෙනත් ලෝහ ලබා ගැනීමට මෙන්ම ජෛව තාක්‍ෂණය හා එහි නිෂ්පාදන සඳහාද බැක්ටීරියා වැදගත් වේ. 

# මූලාරම්භය සහ පරිණාමය

නූතන බැක්ටීරියාවන්ගේ මුතුන් මිත්තන් මීට වසර බිලියන 4 කට පමණ පෙර පෘථිවියේ සිටි පළමු ජීව ස්වරූපය වූ ඒකීය සෛලීය ක්ෂුද්‍ර ජීවීන් විය. වසර බිලියන 3 කට පමණ පෙර, බොහෝ ජීවීන් අන්වීක්ෂීය වූ අතර, බැක්ටීරියා සහ ආකියා(ඒක සෛලීකයන්) ප්‍රමුඛතම ජීවීන් විය. ගොඩබිම පැරණිතම ජීවිතය මීට වසර බිලියන 3.22 කට පමණ පෙර බැක්ටීරියා විය හැකි බවට අනුමාන කරයි. මීට වසර බිලියන 2.5 - 3.2 අතර කාලයේ බැක්ටීරියාවන්ගේ ආසන්නතම මුතුන්මිත්තන් වන තර්මොෆිල් / තාපකාමී බැක්ටීරියා තිබුණු බවට අනාවරණය වී ඇත.
 
# විවිධත්වය 

බැක්ටීරියා හැඩයෙන් සහ ප්‍රමාණයන්  විවිධාකාරවේ. දිග සාමාන්‍යයෙන් මයික්‍රොමීටර(µm) 0.5 – 5.0 ක් පමණ වේ (1000µm = 1mm). කෙසේ වෙතත්, විශේෂ කිහිපයක් පියවි ඇසට දැකිය හැකිය. නිදසුනක් ලෙස, තියෝමාර්ගරිටා නැමීබියන්සිස් (Thiomargarita namibiensis) මිලිමීටර භාගයක් පමණ දිග වන අතර Epulopiscium fishelsoni මි.මී. 0.7 පමණ වේ. ප්‍රමාණයෙන් කුඩාම බැක්ටීරියා මයිකොප්ලාස්මා කුලයට අයත් වන අතර ඒවා මයික්‍රොමීටර 0.3 ක් පමණ වන වෛරස් තරම් කුඩා වේ. 

බොහෝ බැක්ටීරියා විශේෂ හැඩයෙන් ගෝලාකාර වේ, ඒවා කොකුසාකාර(Cocci) ලෙසත්, දිගැටි හැඩැති ඒවා බැසිලාකාර(Bacilli) ලෙසත් වක්‍ර හෝ කොමා හැඩති විබ්‍රියෝ සහ සර්පිලාකාර හැඩැති ස්පිරිල්ලා ලෙසද පවතී, නැතහොත් තදින් දඟර ලෙස පෙනෙන ස්පිරෝකයිටා ලෙසද ඇත. තරු හැඩැති බැක්ටීරියා වැනි වෙනත් අසාමාන්‍ය හැඩයන්ගෙන් යුත් බැක්ටීරියා කුඩා සංඛ්‍යාවක්ද හඳුනාගෙන ඇත. මෙම විවිධාකාර හැඩයන් වැදගත් වන්නේ ඒවාට පෝෂ්‍ය පදාර්ථ ලබා ගැනීමට, මතුපිට පෘෂ්ඨ වල ඇලීමට, දියර හරහා පිහිනීමට සහ විලෝපිකයන්ගෙන් බේරී සිටීමටයි.

# ශක්තිය ලබාගැනීම

ශක්තිය ලබා ගන්නා ආකාරය අනුව බැක්ටීරියා වර්ග කරයි. ප්‍රභාසංස්ලේෂනය මගින් ශක්තිය නිපදවාගන්නා විශේෂ ප්‍රභාකාමී බැක්ටීරියා වේ.  සයනෝබැක්ටීරියා(Cyanobacteria), කොළ-සල්ෆර් බැක්ටීරියා ඒවාට නිදසුන්වේ. ඉතා අපහසු පරිසර වල වෙසෙමින් අකාබනික ද්‍රව්‍ය බිඳහෙලා ශක්තිය ලබා ගන්නා බැක්ටීරියා විශේෂද ඇත.

# තාක්ෂණයේදී සහ කර්මාන්තයේදී බැක්ටීරියා දායක වීම 

වසර දහස් ගණනක් තිස්සේ ලැක්ටික් අම්ල බැක්ටීරියා වන ලැක්ටොබැසිලස්(Lactobacillus) සහ ලැක්ටොකොකස්(Lactobacillus) සමගින් යීස්ට් සංයෝග කර චීස්, අච්චාරු, සෝයා සෝස්, ගෝවා, විනාකිරි, වයින් සහ යෝගට් වැනි පැසුණු ආහාර පිළියෙල කිරීම සඳහා භාවිතා කරයි.

විවිධ කාබනික සංයෝග ජීර්ණයට බැක්ටීරියා වලට ඇති විශිෂ්ට හැකියාව හේතුවෙන් අපද්‍රව්‍ය පිරිසැකසුම් කිරීමේදී හා ජෛවමිතිකකරණය සඳහා භාවිතා කර ඇතැම්  බැක්ටීරියා භාවිත කරයි. 
ඛනිජ තෙල්වල ඇති හයිඩ්‍රොකාබන ජීර්ණය කළ හැකි බැක්ටීරියා බොහෝ විට තෙල් කාන්දු පිරිසිදු කිරීම සඳහා යොදා ගනී. 1989දී ඇතිවූ එක්සෝන් වැල්ඩෙස් තෙල් කාන්දුවෙන් පසු  මුහුදු ජලයේ ස්වාභාවිකව වෙසෙන මෙම බැක්ටීරියා වල වර්ධනය ප්‍රවර්ධනය කිරීමේ උත්සාහයක් ලෙස ප්‍රින්ස් විලියම් සවුන්ඩ් මුහුදු වෙරළට පොහොර එකතු කරන ලදී. මෙමගින් තෙල්වලින් ආවරණය වූ වෙරළ තීරයන්හි පලදායී ලෙස තෙල් ඉවත් කරගත හැකි විය. කාර්මික විෂ අපද්‍රව්‍ය ජෛවමිතිකකරණය සඳහා ද බැක්ටීරියා භාවිතා කරයි. රසායනික කර්මාන්තයේ දී, ඖෂධ, කෘෂි රසායන හා  රසායනික ද්‍රව්‍ය නිෂ්පාදනය කිරීමේදී බැක්ටීරියා වඩාත් වැදගත්වේ.

ජෛව පළිබෝධ පාලනය සඳහා පළිබෝධනාශක වෙනුවට බැක්ටීරියා භාවිතා කළ හැකිය. ග්‍රෑම් +, පාංශු වාසී බැක්ටීරියාවක් වන බැසිලස් තුරින්ජියන්සිස් (Bacillus thuringiensis - BT ලෙසද හැඳින්වේ) මෙයට සම්බන්ධ වේ. මෙම බැක්ටීරියා වල උප විශේෂ ඩිපෙල් සහ තුරයිසයිඩ් වැනි වෙළඳ නාම යටතේ විශේෂිත කෘමිනාශක ලෙස භාවිතා කරයි. මෙම පළිබෝධනාශක පරිසර හිතකාමී ලෙස සලකනු ලබන අතර මිනිසුන්ට, වන ජීවීන්ට, පරාග කාරකයන්ට සහ වෙනත් බොහෝ ප්‍රයෝජනවත් කෘමීන්ට බලපෑම් නොකරයි.

part 2

# බැක්ටීරියා විද්‍යාවේ ඉතිහාසය

1676 දී ඕලන්ද ජාතික විද්‍යාඥ ඇන්ටනි වෑන් ලීවෙන්හෝක් විසින් බැක්ටීරියාව ප්‍රථම වරට නිරීක්ෂණය කරන ලද්දේ ඔහුගේම නිර්මාණයක් වූ තනි කාච අන්වීක්ෂයක් භාවිතා කරමිනි. ඉන්පසු ඔහු සිය නිරීක්ෂණ ලන්ඩන් රාජකීය සංගමයට ලිපි මාලාවක් මගින් ප්‍රකාශයට පත් කළේය. ඔහුගේ නිරීක්ෂණ සරල කාච අන්වීක්ෂයට ලබාගත හැකි ප්‍රමාණයට සීමා වූ  නමුත් එය විද්‍යා ඉතිහාසයේ කැපී පෙනෙන සොයාගැනීමක් වුනි. ඉන් ශතවර්ෂයකට අධික කාලයක් තිස්සේ වෙනත් කිසිවෙකු ඒවා නැවත නිරීක්ෂණය කලේ නැත. ඔහුගේ නිරීක්ෂණවලට ලක්වූ වැසි ජලයේ සිටි ප්‍රෝටොසෝවාවන් ඔහු විසින් ඇනිමල්කියුල්ස්(animalcules) ලෙස නම් කළේය. සෛල විද්‍යාවේ වඩාත් මෑත සොයාගැනීම් වලට ඔහුගේ සොයාගැනීම් අතිශය වැදගත් විය.

ක්‍රිස්ටියන් ගොට්ෆ්‍රයිඩ් එහෙන්බර්ග් 1828 දී "බැක්ටීරියම් (bacterium)" යන වචනය හඳුන්වා දුන්නේය. 

1859 දී ලුවී පාස්චර් ක්ෂුද්‍ර ජීවීන්ගේ වර්ධනය පැසවීම ක්‍රියාවලියට හේතු වන බව සොයා ගත්තේය. ඔහුගේ සමකාලීනයෙකු වූ රොබට් කොච් රෝග හා සම්බන්ධ විෂබීජ පිළිබඳ මුල් කාලීන උපදේශකයෙකි.

වෛද්‍ය ක්ෂුද්‍රජීව විද්‍යාවේ පුරෝගාමියෙකු වන රොබට් කොච්, කොලරාව, ඇන්ත්‍රැක්ස් සහ ක්ෂය රෝගය පිළිබඳව පර්යේෂණ කටයුතු කළේය. 1905 දී කොච් විසින් කරන ලද ක්ෂය රෝගය පිළිබඳ පර්යේෂණ වලදී රෝග පිළිබඳ ඔහුගේ විෂබීජ න්‍යාය සනාථ කරන ලදී. ඒ සඳහා ඔහුට නොබෙල් ත්‍යාගයක්ද හිමි විය. කෝච්ගේ උපකල්පන හා ඔහු විසින් සකස් කළ නිර්ණායක අදටත් ක්ෂුද්‍රජීව විද්‍යාවේ භාවිතා වේ.

1870 සිට බැක්ටීරියා අධ්‍යයනය කරමින් ඒවායේ හැඩය හා ස්වරුපය අනුව වර්ගීකරණය කල ෆර්ඩිනන්ඩ් කෝන් බැක්ටීරියා විද්‍යාවේ ප්‍රධාන නිර්මාතෘවරයෙකු යැයි කියනු ලැබේ.

බොහෝ රෝග සඳහා බැක්ටීරියා හේතු වන බව දහනව වන සියවසේදී දැන සිටියද පලදායී ප්‍රතිකාර නොතිබුණි. 1910 දී පෝල් එර්ලිච් විසින් ට්‍රෙපොනෙමා පැලිඩම් - සිෆිලිස් ඇති කරන බැක්ටීරියාවට එරෙහිව පළමු ප්‍රතිජීවක ඖෂධය නිපදවන ලදී. ප්‍රතිශක්ති විද්‍යාව පිළිබඳ ඔහුගේ සේවය වෙනුවෙන් එර්ලිච්ට 1908දී නොබෙල් ත්‍යාගයද හිමි වුනි.

